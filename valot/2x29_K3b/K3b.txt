{{CC-by}}
'''K3b on monipuolinen ja selkeä vapaa CD- ja DVD-levyjen poltto-ohjelma.'''

[[Image:valo81-k3b.png|left]]
K3b on Linux- ja muissa Unix-tyyppisissä käyttöjärjestelmissä usein käytettyyn KDE-työpöytäympäristöön suunniteltu CD- ja DVD-levyjen polttoon ja rippaamiseen tarkoitettu ohjelma. Mikään ei tietenkään estä käyttämästä sitä myös muiden työpöytäympäristöjen kanssa. Ohjelmaa voidaan käyttää projektityyppisesti data-, audio- ja videolevyjen luomiseen koneella olevasta materiaalista, levykopion luomiseen levyltä tai levykuvatiedostosta, musiikin tai videoiden kopioimiseen tietokoneelle joko mediatiedostoina tai levykuvana sekä muuhun optisten levyjen käsittelyyn, kuten alustukseen ja uudelleen kirjoitettavien levyjen tyhjentämiseen.

Ohjelman käyttöliittymä on jaettu kahteen osaan. Ikkunan yläosassa on tiedostoselain, josta voi valita levylle kirjoitettavat tiedostot. Ikkunan alaosasta taas valitaan ensin käytettävän projektin tyyppi ja tämän jälkeen siinä näytetään luotavan levyn sisällön projektin tyypin mukaisesti. Projekteja voi olla yhtä aikaa useampia auki eri välilehdissä. Materiaalin lisääminen uuteen datalevy- tai ääni-CD-projektiin tapahtuu helposti raahaamalla tiedostoja ikkunan yläosasta alaosaan. Datalevylle voi lisätä hakemistorakennetta normaalin tiedostohallinnan tavoin. Äänilevylle voidaan kopioida erimuotoisia äänitiedostoja, kuten ogg-, mp3- ja flac-tiedostoja, ja ne muunnetaan polton yhteydessä CD-levyllä käytettävään audiomuotoon.

Levyjen kopiointi tapahtuu käytännössä siten, että ohjelma lukee levyn sisällön kiintolevylle levykuvaksi, joka lukemisen jälkeen kirjoitetaan tyhjälle levylle. Kopioinnin yhteydessä voidaan valita, minne luettava levykuva kirjoitetaan ja poistetaanko se kirjoittamisen jälkeen. On mahdollista myös vain lukea levykuva kiintolevylle kirjoittamatta sitä uudelle levylle. Aiemmin luetun levykuvan tai esimerkiksi Internetistä ladatun Linux-jakelun levykuvan voi kirjoittaa CD- tai DVD-levylle työkaluvalikosta löytyvällä valinnalla "Polta levykuva..."/"Burn Image...". Tällä samalla toiminnolla saa kirjoitettua DVD-levylle esimerkiksi [[KMediaFactory]]-ohjelmalla luotu video-DVD:n ISO-levykuva.

Video-DVD:n voi kasata K3b:n projektina keräämällä kaikki tarvittavat tiedostot oikeanlaiseen hakemistorakenteeseen. Helpompaa DVD-videon tekeminen kuitenkin on luomalla se [[KMediaFactor]]illa joko K3b-projektina, jolloin projektitiedoston voi avata suoraan K3b:ssä ja tarvittaessa muokata sitä, tai valmiina ISO-levykuvana, jonka voi K3b:llä polttaa suoraan levylle.

K3b:tä voi käyttää myös CD-levyn sisällön purkamiseen kiintolevylle esimerkiksi ogg- tai mp3-muotoon. K3b osaa etsiä levyn esittäjä- ja kappaletiedot Internetistä CDDB-tietokannasta ja muodostaa tallennettavien tiedostojen nimet näiden tietojen perusteella käyttäjän määrittelemän kaavan mukaisesti.
<div style="clear: left;"></div>

;Kotisivu
:http://www.k3b.org/
;Lisenssi
:[[GNU GPL]]
;Toimii seuraavilla alustoilla
:Linux, PC-BSD, FreeBSD
;Asennus
:Linux-jakeluissa K3b löytyy suoraan paketinhallinnasta.

<gallery>
Image:k3b-1.png|Aluksi valitaan luotavan projektin tyyppi, levykuvan poltto tai sisällön purku levyltä.
Image:k3b-2.png|Yleisimmin käytetyt tehtävät ovat tarjolla etusivulla kuvakkeina ja muut vaihtoehdot "Lisää toimintoja..."-valinnan takana.
Image:k3b-3.png|Data-projektissa tiedostoja valitaan levylle poltettavaksi raahaamalla ikkunan yläosan tiedostoselaimesta ikkunan alaosaan.
Image:k3b-4.png|Oletuksena luotavan levyn koko päätellään optisessa asemassa olevasta tyhjästä levystä, mutta koon voi valita myös itse hiiren oikealla nappulalla ikkunan alaosasta koon kohdalta klikkaamalla.
Image:k3b-5.png|Levyn kopionti ja siihen liittyviä valintoja.
Image:k3b-6.png|Levyä kopioitaessa luotavan levykuvan tallennuspaikan voi määrätä kopiointi-ikkunan toisella välilehdellä.
Image:k3b-7.png|Levyn poltto valmiista ISO-levykuvasta.
Image:k3b-8.png|KMediaFactorylla luotu K3b-projekti avattuna K3b:ssä.
Image:k3b-9.png|Open Goldberg Variations projektin mp3-muotoisia kappaleita lisättynä audio-CD-projektiin.
Image:k3b-10.png|Audio-CD:n polton asetukset.
Image:k3b-11.png|Audio-CD:n poltto käynnissä.
Image:k3b-12.png|CD-levyn kappaleiden tiedot haettu CDDB:stä ja valmiina kappaleiden purkuun kiintolevylle.
Image:k3b-13.png|Kiintolevylle talletettavien kappaleiden nimien määrittely.
Image:k3b-14.png|Kappaleet valittu tallennettavaksi ogg-muotoon valittuun hakemistoon.
Image:k3b-15.png|Kappaleiden purku levyltä ja muuntaminen ogg-muotoon käynnissä.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]