{{CC-by}}
'''Midori on kevyt ja nopea www-selain monelle alustalle.'''

[[Image:valo169-midori.png|left]]
Midori on kevyt ja nopea WebKit-pohjainen avoimen lähdekoodin selain, jonka voi asentaa useammalle alustalle. Sen käyttöliittymä on selkeä ja suoraviivainen ja sen toiminnot ovat laajennettavissa lisäosien avulla.

Modernin WebKit-selainmoottorin ansiosta Midori toimii useimmilla sivuilla samoin ja yhtä hyvin kuin esimerkiksi Googlen Chrome/[[Chromium]] tai Applen Safari. Esimerkiksi nykyaikaiset HTML5 ja CSS3 tekniikat toimivat siis Midorissa hyvin. Jotkin sivut valitettavasti tunnistavat selaimen mallin ja tarjoilevat erilaisen "optimoidun" version eri selaimille. Midori vähemmän tunnettuna selaimena saattaa siksi joskus saada tämän vuoksi heikommin toimivan sivun, vaikka kykenisi näyttämään normaalin sivun siinä missä muutkin WebKit-selaimet. Midori kuitenkin pyrkii korjaamaan tämän tilanteen teeskentelemällä tarvittaessa jotain muuta WebKit-selainta.

Midori sisältää muiden nykyaikaisten selainten tapaan yksityisyystilan, jossa muun muassa käyttäjän selaushistoriaa ei tallenneta. Midori sisältää "Inspect Page" -toiminnon, jolla voi tarkastella selaimeen avattua sivua, sen rakennetta, tyyliä ja toimintaa. Työkalu on hyvin samanlainen kuin vastaava työkalu [[Chromium]]-selaimessa.

Midorin toimintoja voi muokata erilaisilla lisäosilla, kuten mainostentorjujalla, hiirielkeillä tai uutisvirtalukijalla. Uutisvirtalukijalisäosa aukeaa selainikkunan reunaan, kun www-sivulle tultaessa otsikkopalkkiin ilmestyvää RSS-/Atom-virran kuvaketta klikataan. Lisäosa näkyy paneelina, jonka yläosassa on luettelo uutislähteistä ja niiden tarjoamista uutisista ja jonka alaosaan aukeaa valitun uutisen sisältö.

Websovelluksen voi Midorilla avata myös erillisenä sovellusikkunana, jolloin ikkunassa ei ole näkyvillä normaaleja selaimen käyttöliittymäkomponentteja, kuten osoiteriviä ja navigointinappuloita, vaan ainoastaan sivun renderöity sisältö. Tässä tilassa selainsovelluksia voi käyttää samaan tapaan kuin [[Chromium]]-sovelluksia.

Selain on käytettävissä useilla alustoilla, jotka tukevat vaadittavia ohjelmakirjastoja, kuten WebKit- ja GTK-kirjastoja. Midorista on Windows-alustalle tarjolla myös niin sanottu portable-versio, eli versio, jota voi käyttää vaikka usb-tikulta asentamatta sitä koneelle.

;Kotisivu
:http://midori-browser.org/
;Lisenssi
:[[GNU LGPL]] v2.1+
;Toimii seuraavilla alustoilla
:Linux, Windows, Mac OS X, FreeBSD, OpenBSD, NetBSD
;Asennus
:Midori on ladattavissa sen kotisivuilta taikka oman Linux- tai BSD-jakelun pakettilähteistä.

<gallery>
Image:midori-1.jpg|Midorin kotisivu Midorissa KDE-ympäristössä.
Image:midori-2.jpg|Midorin oletushakukone on Duck Duck Go.
Image:midori-3.jpg|Midorin valikko löytyy ikkunan oikeasta yläkulmasta samaan tapaan kuin esimerkiksi [[Chromium]]issa ja Chromessa.
Image:midori-4.jpg|Inspect-työkalulla voi tutkia www-sivun sisältöä ja toimintaa.
Image:midori-5.jpg|Midorin toimintaa voi muokata lisäosilla.
Image:midori-6.jpg|RSS-lukijalisäosaa voi käyttää RSS-virtojen seurantaan.
Image:midori-7.jpg|Osoitekenttää voi käyttää hakukenttänä ja valita tarjolla olevista hakukoneista. Myös auki olevien välilehtien välillä vaihtaminen onnistuu osoitekenttään kirjoittamalla.
Image:midori-8.jpg|Myös hakukentän oletushakukonetta voi vaihtaa.
Image:midori-9.jpg|Midori on oletusselaimena esimerkiksi ElementaryOS:ssä.
Image:midori-10.jpg|Midori-selain Windowsissa.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]