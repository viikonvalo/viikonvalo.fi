{{CC-by}}
'''MariaDB on avoimen lähdekoodin relaatiotietokannan hallintajärjestelmä, joka pohjautuu MySQL-järjestelmään, ja jolla voi korvata MySQL-tietokannan.'''

[[Image:valo142-mariadb.png|left]]
MariaDB on SQL-kyselykieleen perustuva relaatiotietokannan hallintajärjestelmä, joka taustaltaan pohjautuu laajalti käytettyyn avoimen lähdekoodin MySQL-tietokantajärjestelmään. MariaDB toimii asiakas-palvelin-mallilla, se voi hallita useaa yhtäaikaista tietokantaa ja palvella useita yhtäaikaisia käyttäjiä.

MariaDBn syntyhistoria on hyvä esimerkki avoimen lähdekoodin vahvuudesta: säilyvyydestä ja vapaudesta jatkaa ohjelmistoprojektia uuteen suuntaan virallisen projektin suunnasta huolimatta. MariaDB:tä edeltänyt MySQL on suomalaisen [http://fi.wikipedia.org/wiki/Michael_Widenius Michael "Monty" Wideniuksen] yhdessä ruotsalaisen [http://fi.wikipedia.org/wiki/David_Axmark David Axmarkin] kanssa vuonna 1995 alulle panema tietokantajärjestelmä. MySQL nimettiin Wideniuksen tyttären, Myn mukaan. [http://fi.wikipedia.org/wiki/Sun_Microsystems Sun Microsystems] osti MySQL-tietokantaa kehittäneen ruotsalaisen yrityksen, [http://www.mysql.com/ MySQL AB]:n, vuonna 2008 ja vuonna 2010 tietokantajätti [http://www.oracle.com/ Oracle] osti puolestaan Sun Microsystemsin. Tätä kautta oikeudet käytetyimpään avoimen lähdekoodin tietokantapalvelinjärjestelmään päätyivät kilpailevan kaupallisen tietokantayrityksen käsiin. Tämä käänne aiheutti avoimen lähdekoodin yhteisöissä pientä huolestumista MySQL:n avoimen kehityksen jatkumisesta ja harmitti selvästi myös MySQL:n alkuperäistä kehittäjää, Monty Wideniusta. Tämän seurauksena Widenius päätti lähteä kehittämään tietokantajärjestelmää haluamaansa suuntaan yhteisövetoisesti. Tämä oli täysin mahdollista MySQL:n avoimen lähdekoodin ansiosta. Widenius nimesi oman haaransa, eli [http://en.wikipedia.org/wiki/Fork_%28software_development%29 forkin], toisen tyttärensä mukaan MariaDB:ksi ja sen kehityksestä vastaa sitä varten perustettu säätiö, MariaDB Foundation.

MariaDB on pyrkinyt ainakin kehityksensä alkuvaiheessa pysymään yhteensopivana alkuperäisen MySQL:n kanssa, jotta siirtyminen siihen olisi mahdollisimman vaivatonta. Myös sen versionumerot ovat seuranneet MySQL:n vastaavien versioiden numeroita, mutta jatkossa [https://www.digitalocean.com/community/articles/switching-to-mariadb-from-mysql versionumerot lähtevät liikkeelle versiosta 10.0] samalla kun MariaDB alkaa erottua ominaisuuksiltaan edeltäjästään. Ainakin MariaDB-säätiön oman mainonnan mukaan MariaDB on "An enhanced, drop-in replacement for MySQL", eli paranneltu versio, jonka voi suoraan vaihtaa MySQL:n tilalle. MariaDB käyttää samoja portteja ja samoja tiedostonimiä kuin edeltäjänsä ja muutenkin ulospäin MariaDB näkyy aivan samanlaisena kuin MySQL, eli esimerkiksi [http://www.phpmyadmin.net/ PhpMyAdmin] toimii myös MariaDB:n kanssa. Moni [https://mariadb.com/kb/en/distributions-which-include-mariadb/ Linux-jakelu] onkin joko ottanut MariaDB:n vaihtoehdoksi MySQL:n rinnalle pakettivalikoimiinsa taikka vaihtanut sen MySQL:n tilalle oletuksena käytettäväksi "MySQL-tietokannaksi". Muun muassa [http://packages.gentoo.org/package/dev-db/mariadb Gentoo], [http://en.opensuse.org/Portal:MySQL openSUSE], [http://slackbuilds.org/apps/mariadb/ Slackware], [https://www.archlinux.org/news/mariadb-replaces-mysql-in-repositories/ Arch Linux], [http://fedoraproject.org/ Fedora] ja [http://www.redhat.com/products/enterprise-linux/ Red Hat Enterprise Linux] ovat jo tehneet tämän siirtymän. [http://www.phoronix.com/scan.php?page=news_item&px=MTM3Mjc Ubuntuun] ja [http://lists.debian.org/debian-devel/2013/05/msg00195.html Debianiin] MariaDB on nähtävästi tulossa seuraaviin versioihin. Muihin järjestelmiin MariaDB on asennettavissa MariaDB-säätiön tarjoamista [https://downloads.mariadb.org/mariadb/repositories/ lähteistä].

MariaDB:n suosio on nousussa myös suurilla, tähän asti MySQL:ää käyttäneillä, palveluilla. [http://blog.wikimedia.org/2013/04/22/wikipedia-adopts-mariadb/ Wikimedia ilmoitti] huhtikuussa 2013 siirtävänsä Wikipedian palvelimia vähitellen MySQL-tietokantojen käytöstä MariaDB:n käyttöön. Syyskuussa 2013 puolestaan [http://www.theregister.co.uk/2013/09/12/google_mariadb_mysql_migration/ Google ilmoitti] siirtyvänsä käyttämään MariaDB:tä.

Nähtäväksi jää, kuinka pian www-palvelimien yhteydessä yleisesti käytetyssä lyhenteessä LAMP ('''L'''inux, '''A'''pache, '''M'''ySQL ja '''P'''HP (tai Perl tai Python)) kirjaimen M merkitys korvautuu MariaDB:llä.
<div style="clear: left;"></div>

;Kotisivu
:https://mariadb.org/
;Lisenssi
:[[GNU GPL]] v.2 ja [[GNU LGPL]]
;Toimii seuraavilla alustoilla
:Linux, Windows, Mac OS X, FreeBSD, OpenBSD, NetBSD, Solaris
;Asennus
:Tarvittavat ohjelmistopaketit ovat ladattavissa MariaDB:n kotisivujen kautta. Osaan Linux-jakeluista MariaDB löytyy jo suoraan paketinhallinnan kautta. Osaan MariaDB on tulossa vasta tulevaisuudessa ja toistaiseksi se täytyy asentaa MariaDB-säätiön tarjoamista [https://downloads.mariadb.org/mariadb/repositories/ lähteistä].
;Muuta
:[http://www.slideshare.net/bytebot/mariadb-the-new-m-in-lamp "MariaDB: The new M in LAMP"]
;Muita avoimen lähdekoodin tietokantajärjestelmiä
: [http://www.mysql.com/ MySQL]
: [http://www.postgresql.org/ PostgreSQL]
: [http://www.mongodb.org/ MongoDB] (NoSQL)
: [http://couchdb.apache.org/ CouchDB] (NoSQL)

<gallery>
Image:mariadb-1.png|MariaDB:n komentorivikäyttöliittymä on samanlainen ja käynnistyy samalla nimellä kuin MySQL:n vastaava.
Image:mariadb-2.png|MariaDB:n komentorivikäyttöliittymä: taulujen luontia.
Image:mariadb-3.png|MariaDB:n komentorivikäyttöliittymä: lisätään rivejä tauluun
Image:mariadb-4.png|MariaDB:n komentorivikäyttöliittymä: lisää tauluja
Image:mariadb-5.png|MariaDB:n komentorivikäyttöliittymä: hakuja tietokannasta
Image:mariadb-6.png|PhpMyAdminia voi käyttää suoraan MariaDB:n kanssa.
Image:mariadb-7.png|PhpMyAdmin
Image:mariadb-8.png|PhpMyAdmin
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]