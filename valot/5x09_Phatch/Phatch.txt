{{CC-by}}
'''Phatch on työkalu, jolla voi tehdä joukon erilaisia muokkausoperaatioita suureenkin määrään kuvatiedostoja yhdellä kertaa.'''

[[Image:valo217-phatch.png|left]]
Kun on tarve muuttaa yksittäisen kuvatiedoston kokoa, muokata sen värejä tai tehdä joitain muita operaatioita, on usein helppoa vain käynnistää [[GIMP]], [[Krita]], [[Pinta]] tai jokin muu kuvankäsittelyohjelma, tehdä vaaditut muutokset ja tallentaa muokattu kuva. Kun muokattavia kuvia onkin vaikka 217 kappaletta, on syytä keksiä jokin muu keino muokkausten tekemiseen. Yksi vaihtoehto on tehdä muokkaukset komentorivillä esimerkiksi [[ImageMagick]]-paketin ohjelmilla. Toinen keino on käyttää ikkunoidulla käyttöliittymällä toimivaa Phatch-ohjelmaa.

Phatch-nimi tulee yhdistelmänä sanoista '''PHoto''' ja '''bATCH''', joilla viitataan valokuvien käsittelyyn eräajoina (aineiston käsittelyä suurehkoina erinä kerrallaan). Phatchin ideana on, että käyttäjä voi kerätä tehtävälistan ohjelman tarjoamista muokkausoperaatioista ja sen jälkeen määrätä nämä operaatiot tehtäviksi valituille tiedostoille. Phatchissa on valittavissa suuri joukko erilaisia operaatioita, kuten kuvan skaalaaminen, kontrastin ja kirkkauden säätö,  kehysten luominen, tekstin tai pudotusvarjon lisääminen sekä useita muita muunnoksia. Operaatiot kerätään listaksi, järjestetään suoritettavaksi haluttuun järjestykseen ja niille määritellään halutut parametrit, kuten skaalauksen suuruus tai pudotusvarjon suunta ja etäisyys. Viimeiseksi operaatioksi laitetaan lisäksi tallennus, jonka parametreiksi laitetaan muun muassa tallennuskansio, tallennettavien tiedostojen nimen malli sekä tallennusmuoto. Luodun tehtävälistan voi tallentaa myöhempää käyttöä varten, jotta samat muokkaukset samoilla asetuksilla on mahdollista toistaa myöhemmin myös muille kuville.

Lopuksi ohjelman käsketään aloittaa tehtävien suorittaminen ja sille kerrotaan kuvatiedostot, joita sen tulee käsitellä. Muokattavat tiedostot voidaan antaa ohjelmalle joko kokonaisena kansiona tai valittuina tiedostoina. Vaihtoehtoisesti kuva voidaan ottaa myös leikepöydältä. Lisäksi tehtävien suoritus voidaan rajata vain tietyn tyyppisiin kuvatiedostoihin.

Phatch sisältää lisäksi työkalun, jolla voi tarkastella yksittäisen tiedoston tietoja raahaamalla kuvatiedoston tarkasteluikkunaan.

;Kotisivu
:http://photobatch.wikidot.com/
;Lisenssi
:[[GNU GPL]] v.3
;Toimii seuraavilla alustoilla
:Linux, Windows, Mac OS X
;Asennus
:Ohjelma on asennettavissa Linux-jakeluihin paketinhallinnan kautta. Muille alustoille sen voi ladata kotisivujen kautta.

<gallery>
Image:phatch-1.jpg|Ohjelman aloitustila kehottaa lisäämään toimintoja.
Image:phatch-2.jpg|Valittavissa on monia erilaisia muokkaustoimintoja.
Image:phatch-3.jpg|Valittavissa on monia erilaisia muokkaustoimintoja.
Image:phatch-4.jpg|Valittavissa on monia erilaisia muokkaustoimintoja.
Image:phatch-5.jpg|Yksittäiselle toiminnolle annetaan sen tarvitsemat parametrit. Esimerkiksi skaalauksen kohdekoko.
Image:phatch-6.jpg|Muokkaustoiminnoista kerätään järjestetty lista.
Image:phatch-7.jpg|Listan viimeiseksi lisätään tallennusoperaatio ja sille kerrotaan tallennettavan tiedoston nimen malli, tallennusmuoto, tallennuskansio sekä muita tallentamiseen liittyviä ominaisuuksia.
Image:phatch-8.jpg|Muokattavat tiedostot voidaan valita kansioittain, erikseen tai leikepöydältä.
Image:phatch-9.jpg|Vielä varmistus muokattavista tiedostoista.
Image:phatch-10.jpg|Muokkauksia suoritetaan eräajona.
Image:phatch-11.jpg|Valmis!
Image:phatch-12.jpg|Alkuperäinen ja muokattu kuva.
Image:phatch-13.jpg|Kuvien ominaisuuksia voi tarkastella tiputtamalla tiedosto tarkasteluikkunaan.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]
