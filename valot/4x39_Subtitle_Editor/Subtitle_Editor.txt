{{CC-by}}
'''Subtitle Editor on vapaa työkalu videoiden tekstitysten tekemiseen ja kääntämiseen.'''

[[Image:valo195-subtitleeditor.png|left]]

Subtitle Editor on ohjelma, jolla voi luoda ja muokata videotiedostoihin liittyviä tekstitystiedostoja. Tällaisia ovat esimerkiksi paljon käytetyt [http://en.wikipedia.org/wiki/SubRip SubRip]-tekstitykset, eli srt-päätteiset tekstitystiedostot. Ohjelma osaa käsitellä monessa eri tiedostomuodossa tallennettua tekstimuotoista tekstitystä. Tekstitystiedostot sisältävät tyypillisesti tiedon näytettävistä teksteistä, näyttämisen aloitusajan millisekunteina sekä näytettävän tekstityksen keston. Monet videotoistimet, kuten [[VLC-mediasoitin]], osaavat näyttää erillisessä tiedostossa tallennettuja tekstityksiä videotiedostojen yhteydessä. Useimpia tekstimuotoisia tekstitystiedostoja on mahdollista muokata suoraan tekstinä, mutta hyvällä ja havainnollisella työkalulla muokkaaminen on vaivattomampaa. Subtitle Editor sisältää muun muassa työkalut tekstitysten muokkaamiseen, tekstitetyn videon esikatselutoiminnon sekä aikajanamaisen näkymän videon ääniraitaan.

Ohjelman muokkausnäkymä voi olla joko ajoitustilassa, jossa näkyvissä ovat tekstien alku- ja loppuajat sekä kesto, taikka käännösnäkymässä, jossa voi kääntää jo oikein ajoitettua tekstitystä toiselle kielelle. Ajoitusnäkymässä valittujen tekstitysten aloitusaikaa ja kestoa voi muokata valikoiden monipuolisilla toiminnoilla. Useimmin käytetyille valikoista saataville toiminnoille on helppoa määritellä omia pikanäppäimiä viemällä hiiren osoitin niiden päälle ja painamalla haluttua pikanäppäintä.

Videonäkymään voi avata halutun videotiedoston, esimerkiksi elokuvan tai tv-sarjan jakson, johon halutaan luoda tekstitystä. Videonäkymä näyttää muokattavan tekstityksen ajoituksen mukaisesti videon päällä.

Aaltomuotonäkymässä (Waveform) näytetään siihen avatun äänitiedoston, joko videon ääniraidan tai jonkin ulkoisen tiedoston, aaltomuotoinen esitys aikajanana. Aikajanan päälle on merkitty kukin muokkausnäkymässä näkyvä tekstitys omana lohkonaan. Lohkoja voi hiirellä vetämäääl siirrellä ja venytellä halutun kokoiseksi. Näin tekstejä ei tarvitse sijoitella vain korvakuulolla vaan voi hyödyntää myös ääniraidan aaltomuodossa näkyviä vaihteluita. Aaltomuotonäkymää voi zoomata ja skrollata mieleisekseen.

Kun videota toistetaan esikatselunäkymässä, aaltomuotonäkymä seuraa äänen toiston etenemistä näyttäen koko ajan, missä kohtaa ja minkä tekstityksen kohdalla mennään.

Subtitle Editor osaa hyödyntää käyttöjärjestelmään asennettua oikolukutyökalua, esimerkiksi Voikkoa, ja huomauttaa kirjoitusvirheistä. Virheidentarkistustyökalu näyttää kootusti kaikki sen löytämät tekstitysten ajoitukseen liittyvät virheet, kuten tekstitysten päällekkäisyydet taikka kestoltaan määriteltyjä raja-arvoja lyhyemmät tai pidemmät tekstitykset. Automaattinen korjaustoiminto osaa myös korjata suurimman osan näistä virheistä lähinnä kai säätämällä tekstitysten kestoja.

Tekstityksille voi myös lisäillä erilaisia tyylittelyitä, kuten värejä, riippuen käytettävästä tallennusmuodosta. Kannattaa huomioida, että kaikki tallennusmuodot ja videosoittimet eivät välttämättä tue tyylittelyitä.

Ohjelma tukee ainakin seuraavia tiedostomuotoja (tiedostopääte sulkeissa):
* Adobe Encore DVD (NTSC) (txt)
* Adobe Encore DVD (PAL) (txt)
* [http://en.wikipedia.org/wiki/SubStation_Alpha#Advanced_SubStation_Alpha Advanced Sub Station Alpha] (ass)
* BITC (Burnt-in timecode) (txt)
* DCSubtitle (xml)
* [http://en.wikipedia.org/wiki/MicroDVD MicroDVD] (sub)
* MPL2 (txt)
* MPsub (sub)
* Plain Text Format (txt)
* [http://en.wikipedia.org/wiki/SAMI Sami] (smi)
* SBV (sbv)
* Spruce STL (stl)
* [http://en.wikipedia.org/wiki/SubRip SubRip] (srt)
* [http://en.wikipedia.org/wiki/SubStation_Alpha Sub Station Alpha] (ssa)
* Subtitle Editor Project (xml)
* [http://en.wikipedia.org/wiki/SubViewer SubViewer] 2.0 (sub)
* Timed Text Authoring Format 1.0 (xml)

;Kotisivu
:http://home.gna.org/subtitleeditor/
;Lisenssi
:[[GNU GPL]] v3
;Toimii seuraavilla alustoilla
:Linux, FreeBSD, OpenBSD, NetBSD
;Asennus
:Ohjelma on ladattavissa sen kotisivuilta. Linux-jakeluihin se löytyy todennäköisesti jakelun omasta pakettivarastosta.
;Ohjeita
:[http://sub.wordnerd.de/linux-subs.html Subtitling with Linux Tutorial]

<gallery>
Image:subtitleeditor-1.jpg|Tekstityksen ajoitusnäkymä ja videon esikatselu.
Image:subtitleeditor-2.jpg|Tekstitysten sijainnit ja kestot on merkitty aaltomuotonäkymän aikajanan päälle lohkoina, joita voi siirrellä ja venytellä hiirellä.
Image:subtitleeditor-3.jpg|Tekstin ajoituksen virheet, kuten päällekkäisyydet, näytetään punaisella korostuksella.
Image:subtitleeditor-4.jpg|Käännöstilassa ei näytetä tekstitysten ajoituksia vaan rinnakkain alkuperäisen kielen tekstitykset ja käännetyt tekstit.
Image:subtitleeditor-5.jpg|Valikoista löytyy useita tekstitysten tekemistä helpottavia työkaluja, kuten korvaustoiminto ja oikoluku.
Image:subtitleeditor-6.jpg|Virheidentarkistustyökalu näyttää kaikki löydetyt ajoitusviheet.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]