{{CC-by}}
'''OsmAnd on OpenStreetMap-karttoja käyttävä avoimen lähdekoodin kartta- ja navigointisovellus Androidille..'''

[[Image:valo178-osmand.png|left]]

OsmAnd on varsin monipuolinen karttasovellus Android-laitteisiin ja toimii hyvin myös SailfishOS-alustalla. Sitä voi käyttää sekä online- että offline-karttojen kanssa. Ohjelma käyttää [[OpenStreetMap]]-projektin tarjoamia vapaata karttadataa. Tarvittavan alueen kartat voi ladata valikkojen kautta laitteen muistiin offline-käyttöä varten. Tämä toisaalta nopeuttaa karttojen käyttöä ja on toisaalta hyödyllistä myös ulkomailla, missä runsas verkkoliikenne voi tulla kalliiksi. OpenStreetMapin offline-kartat ovat kompaktissa vektorimuodossa ja ovat hyvin ajan tasalla. OsmAndia on mahdollista käyttää myös navigaattorina, jolloin se laskee reitin lähtöpisteestä määränpäähän ja antaa reittiohjeet sekä visuaalisina että ääniohjeina. Käytettävät äänet ja kielet ovat ladattavissa laitteeseen samaan tapaan kuin kartatkin.

Ohjelmalla on kolme erilaista näyttötilaa kartoille: pohjoinen ylös, kulkusuunta sekä kompassi. Ensimmäisessä kartta on aina asemoitu niin, että pohjoinen on kartan yläreunassa. Toinen vaihtoehto seuraa käyttäjän liikettä GPS:llä ja pitää kulkusuunnan aina eteenpäin. Kolmannessa tilassa ohjelma tunnistaa laitteen asennon laitteen sisäisellä kompassilla ja suuntaa kartan niin, että kartan pohjoinen on todellisen pohjoisen suuntaan. Viimeinen vaihtoehto sopii erityisesti tilanteeseen, jolloin ollaan liikkeellä esimerkiksi kävellen. Ohjelma osaa myös näyttää kartat erikseen yö- tai päivätilassa. Yötilassa karttojen väritys on sellainen, ettei se häikäise tai muuten häiritse hämäränäköä. Asetusta voi vaihtaa käsin tai sen voi laittaa toimimaan automaattisesti valoisuusanturin perusteella.

Ohjelmalla voi tehdä paikka- ja reittihakuja osoitteen tai paikan tyypin perusteella ja hauissa voi hyödyntää OpenStreetMapin ja [[Wikipedia]]n tarjoamaa dataa ja kiinnostavia paikkoja (POI, Points Of Interest). OpenStreetMapin data sisältää muun muassa tietoa kaupoista, ravintoloista, huoltoasemista, majoituspaikoista, museoista tai vaikka pankkiautomaateista. Wikipedian kautta saadaan myös tietoa vaikkapa nähtävyyksistä. Kiinnostavat paikat voidaan näyttää myös kartalla tyypin mukaan. Ohjelma tukee jonkin verran alueesta riippuen myös julkisen liikenteen hakuja, eli käytännössä osaa ainakin näyttää linja-autopysäkkien sijainteja. Haettaessa kohteen tyypin perusteella, esimerkiksi kauppaa, ohjelma näyttää listan löydetyistä kohteista lueteltuna etäisyyden mukaisessa järjestyksessä. Kunkin kohteen kohdalla on lisäksi pieni aktiivisesti päivittyvä nuoli, joka osoittaa suunnan, jossa kohde sijaitsee.

Ohjelman navigointiominaisuutta voi käyttää erikseen auto-, pyöräily tai kävelyasetuksilla, jolloin OpenStreetMapin kartoista osataan valita parhaiten soveltuvia reittejä. Ohjelmalla voi tallentaa muistiin kuljetut reitit GPX-tiedostona tai online-palveluihin. Kuljettuja reittejä ja kiinnostavia voi ladata myös suoraan OpenStreetMap-palveluun palvelun kehittämistä varten.

Ohjelmaan on ladattavissa myös joitain lisäosia, jotka laajentavat sen toimintaa. Tällaisia ovat esimerkiksi etäisyyslaskuri, audio- ja videomuistiinpanot sekä esteettömyyteen liittyvät toiminnallisuudet.

OsmAndin käyttöliittymä on osittain käännetty suomeksi, mutta käännös on joiltain osin vielä kesken, joten valikoissa saattaa esiintyä myös englanninkielisiä kohtia.

;Kotisivu
:http://osmand.net/
;Lataus
:https://f-droid.org/repository/browse/?fdid=net.osmand.plus (F-Droid)
:https://play.google.com/store/apps/details?id=net.osmand (Google Play)
;Lähdekoodi
:https://code.google.com/p/osmand/
;Lisenssi
:[[GNU GPL]] v3
;Toimii seuraavilla alustoilla
:Android, SailfishOS
;Asennus
:Ohjelman voi asentaa Google Playn tai [[F-Droid]]in kautta.
;OsmAnd ja OpenStreetMap
:http://wiki.openstreetmap.org/wiki/OsmAnd

<gallery>
Image:osmand-1.jpg|Ohjelman ensimmäinen käynnistys kysyy, halutaanko ladata offline-karttoja.
Image:osmand-2.jpg|Karttojen lataaminen.
Image:osmand-3.jpg|Karttojen lisäksi ladattavissa on myös äänipaketteja joko tallenteina tai teksti puheeksi -toiminnolla sekä Wikipedian paikkatietoa.
Image:osmand-4.jpg|Karttatietoa on paketteina ladattavissa alueittain ympäri maailmaa.
Image:osmand-5.jpg|Ohjelman selkeästä päävalikosta pääsee suoraan karttaan, hakutoimintoon, suosikkipaikkoihin sekä asetuksiin.
Image:osmand-6.jpg|Asetukset
Image:osmand-7.jpg|Karttanäkymä ja GPS-sijainti.
Image:osmand-8.jpg|Yleinen karttanäkymä kompassin mukaan suunnattuna.
Image:osmand-9.jpg|Kartalla näkyvät ominaisuudet. Näkymän ominaisuudet voi valita neljän eri pikavalinnan mukaan: yleinen karttanäkymä sekä auto-, pyöräily- ja kävelytila.
Image:osmand-10.jpg|Kartalla näytettävät kiinnostavat kohteet.
Image:osmand-11.jpg|Osoitehaku
Image:osmand-12.jpg|Ohjelman autolle laskema reitti, reitin pituus ja arvio ajoajasta.
Image:osmand-13.jpg|Lista sijainnin lähellä sijaitsevista ruokakaupoista, niiden etäisyyksistä ja suunnista.
Image:osmand-14.jpg|Vaiheittainen reittiohje kohteeseen.
</gallery> 

''Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]