{{CC-by}}
'''Freesound.org on kokoelma lyhyitä Creative Commons -lisensoituja ääninäytteitä.'''

[[Image:valo174-freesoundorg.png|left]]
Freesound.org on sivusto, jolla on tarjolla laaja kirjo erilaisia ääninäytteitä, jotka on lisensoitu [http://creativecommons.fi/lisenssit/ Creative Commons] -lisensseillä niin, että niitä on mahdollista käyttää omissa projekteissa. Ääniä voi käyttää lisenssien mukaisesti esimerkiksi omien ääni- ja videotuotantojen taustoissa, puhelimen soittoääninä tai tietokoneen huomioääninä. Sivusto mainitsee erityisesti äänten käytön tutkimustyössä esimerkiksi äänenkäsittelyalgoritmien testauksessa. Ääninäytteet ovat käyttäjien palveluun lisäämiä. Kun käyttäjä lisää sivustolle ääninäytteen, hän voi valita sille yhden kolmesta Creative Commons -lisenssistä: [https://creativecommons.org/publicdomain/zero/1.0/ CC0], [http://creativecommons.org/licenses/by/4.0/ CC-BY] tai (epävapaa) [http://creativecommons.org/licenses/by-nc/4.0/ CC-BY-NC]. CC0 antaa luvan käyttää käytännössä mihin tahansa, kunhan ei väitä ääninäytettä itsensä tekemäksi. CC-BY-lisensoituja ääniä voi käyttää myös mihin tahansa tarkoitukseen, mutta ääninäytteen tekijä täytyy mainita. CC-BY-NC-lisenssillä merkityt äänet ovat käytettävissä samoin kuin CC-BY-lisensoidut, mutta vain ei-kaupallisiin tarkoituksiin.

Ääninäytteitä voi etsiä sivustolta hakusanoilla tai avainsanapilven (tag cloud) avulla. Avainsanoja käytettäessä kunkin avainsanan klikkaaminen lisää sen hakusuodattimeksi. Suotimia voi puolestaan poistaa hausta klikkaamalla niitä suodinlistasta. Ääninäytteitä voi suodattaa myös muun muassa lisenssin, tiedostomuodon, näytteenottotarkkuuden sekä kanavien määrän perusteella. Ääniä voi myös selata äänen sivustolle ladanneiden käyttäjien mukaan. Tämä on hyödyllistä, sillä usein samat käyttäjät lataavat laadukkaita näytteitä. Käyttäjät voivat myös koostaa palveluun lataamistaan äänistä paketteja, jotka toiset käyttäjät voivat ladata itselleen zip-paketiksi koostettuina kokonaisuuksina. Palvelun suositellut tiedostomuodot ovat häviöttömät wav, aif sekä flac, mutta myös mp3 ja ogg vorbis ovat tuettuja.

Sivuston käyttöliittymä on yksinkertainen ja hakutuloksissa lueteltuja ääninäytteitä on helppo kuunnella suoraan listasta. Kiinnostavan ääninäytteen voi avata omalle sivulleen tarkempaa tarkastelua varten. Latauslinkit ovat tarjolla vain käyttäjäksi rekisteröityneille. Rekisteröityminen on kuitenkin vapaata ja vaatii vain sähköpostiosoitteen sekä käyttöehtojen hyväksymisen. Käyttöehdoista on käyttäjäystävällisesti tarjolla sekä lakikielinen versio että yksinkertaistettu, todellisen tarkoituksen kuvaava versio. Sivusto pitää käyttäjäkohtaisesti kirjaa sieltä ladatuista äänitiedostoista, mikä helpottaa ainakin silloin, kun pitää merkitä lisenssin vaatimat lähdemaininnat omiin tuotoksiin.

Palveluun ladatut äänitiedostot moderoidaan, eli tarkistetaan niiden täyttävän palvelun käyttöehdot. Äänitiedoston palveluun lataava käyttäjä on kuitenkin viime kädessä vastuussa siitä, että hänellä on oikeudet luovuttaa ääninäyte käytettäväksi valitulla lisenssillä. Ääninäytteitä palveluun lataavien on myös hyvä muistaa, että palvelu on tarkoitettu lyhyille ääninäytteille eikä esimerkiksi kokonaisille musiikkikappaleille.


;Kotisivu
:http://freesound.org
;Lisenssit
: [https://creativecommons.org/publicdomain/zero/1.0/ CC0],
: [http://creativecommons.org/licenses/by/4.0/ CC-BY],
: [http://creativecommons.org/licenses/by-nc/4.0/ CC-BY-NC] (epävapaa lisenssi)
;Toimii seuraavilla alustoilla
:Kaikki
;Esimerkkejä
: [http://freesound.org/people/Eelke/sounds/187728/ Mustarastas]
: [http://freesound.org/people/hth2000/sounds/166701/ Sonar]

<gallery>
Image:freesoundorg-1.jpg|
Image:freesoundorg-2.jpg|
Image:freesoundorg-3.jpg|
Image:freesoundorg-4.jpg|
Image:freesoundorg-5.jpg|
Image:freesoundorg-6.jpg|
Image:freesoundorg-7.jpg|
</gallery> 

''Teksti: pesasa''<br />
''Kuvakaappaukset: pesasa''

[[Luokka:Projektit]]
[[Luokka:Viikon VALO]]