{{CC-by}}
'''Bodhi Linux on minimaalinen ja hitaampiinkin koneisiin soveltuva Linux-jakelu, joka painottaa käyttäjän valinnanvapautta jättäen asennettavat ohjelmistot ja ulkoasun alusta alkaen käyttäjän päätettäviksi.'''

[[Image:valo67-bodhilinux.png|left]]
Bodhi Linuxin kaksi tärkeintä tavoitetta ovat käyttäjän valinnan vapauden vaaliminen ja minimaalisuus. Valinnan vapauteen pyritään minimaalisuuden kautta, sillä Bodhi Linuxin oletusasennuksessa on asennettuna mahdollisimman vähän ohjelmia, jotta käyttäjä voi itse valita haluamansa ja tarvitsemansa työkalut. Samalla tavoitellaan keveyttä, koska järjestelmään ei asenneta tarpeettomia osia ja ohjelmia. Oletuksena käyttöliittymäksi on asennettuna Enlightenment-ikkunanhallintaohjelma, joka on samalla sekä kevyt että näyttävä. Www-selaimena oletusasennuksessa on kevyeksi ja nopeaksi suunniteltu Midori. Kaiken muun tarvitsemansa käyttäjä voi asentaa Synaptic-paketinhallintaohjelmalla tai Bodhi Linuxin web-sivujen kautta käyttämällä [http://appcenter.bodhilinux.com/ Bodhi AppCenteriä]. AppCenteristä on mahdollista asentaa yksittäisten ohjelmien lisäksi [http://appcenter.bodhilinux.com/software/softbundles/1 Nikhila]- tai [http://appcenter.bodhilinux.com/software/softbundles/2 Pratibha]-nimiset ohjelmistokokoelmat. Nikhilaan on koottu kattava kokoelma ohjelmia lähes kaikkeen käyttöön. Pratibha taas keskittyy kokoelmaan kevyitä ohjelmia.

Bodhi Linux pohjautuu Ubuntun viimeisimpään pitkäaikaistuettuun versioon (LTS), joten asennettavia ohjelmia löytyy kyllä joka tarpeeseen. Myös käytettävä kieli on mahdollista vaihtaa ainakin suurelta osin suomeksi asentamalla tarvittavat kielipaketit (''language-support-fi'' ja ''language-pack-gnome-fi'') sekä valitsemalla asetustyökalusta kieleksi suomen. Seuraava suurempi versiopäivitys Bodhi Linuxiin on odotettavissa [http://wiki.bodhilinux.com/doku.php?id=future heinäkuussa version 2.0.0] myötä. Ubuntun lähteiden lisäksi osa ohjelmista tulee Bodhi Linuxin omista lähteistä. Näin erityisesti keskeisessä osassa oleva Enlightenment pidetään jatkuvasti suhteellisen tuoreena versiona.

Bodhi Linuxin käyttöliittymäksi valittu [http://www.enlightenment.org/ Enlightenment] on jotain perinteisten Unix-tyyppisten ikkunamanagerien ja täysiveristen työpöytäympäristöjen väliltä. Pelkän ikkunanhallinnan lisäksi modulaarinen Enlightenment sisältää kirjastoja muiden ohjelmien käyttöliittymien tekoon, työpöytäsovelmia sekä järjestelmätyökaluja. Enlightenment on aina pyrkinyt olemaan varsin näyttävä ulkonäöltään siitä huolimatta, että se pyrkii toisaalta olemaan kevyt. Bodhi Linuxin nimi onkin peräisin juuri Enlightenmentilta, sillä englannin kielen sana ''enlightenment'' on sanskritin kielellä ''bodhi'' ja tarkoittaa suomeksi valaistumista.

Enlightenment antaa valita käyttöliittymän tyylin useasta profiilista, joista osa muistuttaa enemmän perinteistä työpöytää sovellusvalikkoineen ja käynnistyspalkkeineen. Profiilien joukossa on kuitenkin myös esimerkiksi kosketusnäytöille ja tablettilaitteille soveltuva profiili sekä käynnissä olevat ikkunat [http://en.wikipedia.org/wiki/Tiling_window_manager tiilitetysti esittävä] vaihtoehto.

Bodhi Linuxin laitteistovaatimukset ovat varsin vaatimattomat: 300 MHz:n i386-prosessori, 128 megatavua muistia ja 1,5 gigatavua tallennustilaa. Vaatimukset toki nousevat, jos järjestelmään asennetaan raskaita ohjelmia.
<div style="clear: left;"></div>

;Kotisivu
:http://www.bodhilinux.com
;Lisenssi
:Useita vapaita lisenssejä
;Toimii seuraavilla alustoilla
:i386-yhteensopivat prosessorit, tulevaisuudessa myös ARM-prosessorit
;Asennus
:Asennuslevyn kuva löytyy Bodhi Linuxin kotisivulta. Levykuva poltetaan cd-levylle ja tietokone käynnistetään tältä levyltä. Asennuskuvake kiintolevylle asentamista varten löytyy käynnistyvältä työpöydältä.
:Lista Bodhi Linuxin kanssa [http://wiki.bodhilinux.com/doku.php?id=hardware todetusti yhteensopivista laitteista]
;Videoita
:[http://www.youtube.com/watch?v=zew22fRREQ0 Arvostelu Youtubessa]

<gallery>
Image:bodhi-01.png
Image:bodhi-02.png
Image:bodhi-03.png
Image:bodhi-04.png
Image:bodhi-05.png
Image:bodhi-06.png
Image:bodhi-07.png
Image:bodhi-08.png
Image:bodhi-09.png
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]