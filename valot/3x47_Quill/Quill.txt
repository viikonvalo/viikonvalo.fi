{{CC-by}}
'''Quill on Android-alustalla toimiva, erityisesti kosketuskynällä käytettävä muistio.'''

[[Image:valo151-quill.png|left]]
Quill on tarkoitettu käsin kirjoitettujen muistiinpanojen tekemiseen ja piirtämiseen Android-tableteilla ja jonkinlaisella kosketuskynällä. Käyttö toki onnistuu myös sormella, mutta sormi on tyypillisesti liian paksu ja epätarkka tällaiseen käyttöön. Quillin tavoitteena on olla nopeasti käyttäjän syötteeseen reagoiva ja puhtaasti vektorigrafiikkaa käyttävä ohjelma. Hieman vanhemmalla laitteella tässäkin ohjelmassa tosin tuntuu piirron yhteydessä hieman hitautta, mutta uudemmilla laitteilla kirjoittaminen on sulavaa, kuten näkyy [http://www.youtube.com/watch?v=k1yxYXMPXA0 esittelyvideosta], jossa laitteena on Lenovon Thinkpad Tablet.

Ohjelma tukee joidenkin laitteiden mukana tulevaa aktiivista paineen tunnistavaa kynää, jolloin voidaan käyttää ohjelman "Fountain Pen"-työkalua, jolla suuremmalla painamisella tulee paksumpi ja tummempi piirrosjälki. Tällaisia laitteita ovat ainakin Lenovon ThinkPad Tablet, HTC:n Jetstream ja Flyer sekä Samsungin Galaxy Note. Muilla laitteilla täytyy tyytyä piirtojälkeen, jonka paksuus on vakio ja joka täytyy valita valikosta.

Ohjelma toimii muistikirjan tavoin ja siinä voi yhteen tiedostoon kirjoittaa ja piirtää useampia sivuja. Sivujen taustaksi voi valikosta valita erilaisia taustakuvia, joita ovat esimerkiksi muutama erilainen vaakaviivoitus, ruutupaperi, nuottiviivasto sekä tyhjä valkoinen paperi. Kullekin sivulle voi valita toisistaan riippumatta eri taustan. Ohjelmalla voi tehdä useita rinnakkaisia muistikirjoja, joiden välillä voi siirtyä helposti.

Työskentelyn edetessä ohjelma tallentaa kaiken varalta varmuuskopioita, jotta työn jälki ei mene hukkaan yllättävässäkään virhetilanteessa.  Valmiin muistikirjan voi automaattisen tallennuksen lisäksi myös viedä (export) yksi- tai useampisivuiseksi pdf-tiedostoksi taikka kunkin sivun erikseen png-kuvaksi. Muistikirjan sivuille voi merkitä erilaisia tunnisteita (tageja), joilla sivuja voi niputtaa samaan joukkoon kuuluviksi. Tunnisteita voi hyödyntää esimerkiksi vietäessä muistikirjaa pdf-tiedostoksi, jolloin vietäviksi sivuiksi voidaan valita vain tietyllä tunnisteella merkityt sivut.

Koska kaikki ohjelmalla tehty jälki on vektorigrafiikkaa, voidaan tuotosta zoomata lähemmäs tarkkuuden kärsimättä. Esimerkiksi piirrettäessä voidaan zoomata yksityiskohtaan ja piirtää se tarkasti suuremmassa näkymässä ja tämän jälkeen palata kokonaisnäkymään. Ohjelmassa on erikseen tila, jolla voi suojata näytön alareunan kämmenen kosketuksilta, jolloin piirtäessä ei tarvitse olla aivan niin varovainen. Piirtojäljen lisäksi muistikirjan sivuille voi lisätä viivaintyökalulla muokattavia suoria viivoja sekä kuvatiedostoja. Kuvat lisätään joko laitteella valmiiksi olevista tiedostoista taikka ottamalla valokuvan laitteen kameralla.

Ohjelman pariksi löytyy myös työpöytäohjelma, jolla onnistuu Quillin <tt>.quill</tt>-tiedostojen katseleminen sekä muuntaminen svg-, pdf- ja ps-tiedostoiksi.

;Kotisivu
:http://code.google.com/p/android-quill/
:https://github.com/vbraun/QuillDesktop (Työpöytäohjelma)
;Lisenssi
:[[GNU GPL]]
;Toimii seuraavilla alustoilla
:Android
;Asennus
:Ohjelma löytyy sekä Googlen Play-kaupasta että [[F-Droid]]-ohjelmavarastosta. Työpöytäapuohjelma on saatavilla Githubista.
;Videoita
:[http://www.youtube.com/watch?v=JC29B8dChoc Piirtämistä Quillilla]
:[http://www.youtube.com/watch?v=4FWR6wECbWg Piirrosjälkeä Quillilla]
:[http://www.youtube.com/watch?v=_OxBq-kytDk Muistiinpanoja ja piirtämistä]

<gallery>
Image:quill-1.png|Quillin piirtoalusta tyhjänä ja oletustilassa.
Image:quill-2.png|Vähän käsin kirjoitettua tekstiä ja vasemman alanurkan punaisesta ikonista tuleva työkaluvalikko.
Image:quill-3.png|Kuvan lisääminen tapahtuu joko olemassa olevista tiedostoista (Gallery) tai ottamalla laitteella kuvan (Photo).
Image:quill-4.png|Sivulle laitettua kuvaa voi siirrellä ja sen kokoa voi muuttaa.
Image:quill-5.png|Sivuille on useita vaihtoehtoisia taustakuvioita. Viivatyökalulla voi piirtää suoria viivoja, joita voi muokata myös jälkikäteen.
Image:quill-6.png|Ohjelmalla on mahdollista vaikka kirjoittaa nuotteja nuottiviivastotaustakuvalle.
Image:quill-7.png|Myös pelkkä piirtäminen onnistuu.
Image:quill-8.png|Valmiit muistiinpanot tai piirrokset voi tallentaa png-muotoisiksi kuviksi tai myös useampisivuisiksi pdf-tiedostoiksi.
Image:quill-9.png|Pdf-tiedostoksi tallennettu kolmesivuinen muistikirja avattuna Adoben readerissa.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]