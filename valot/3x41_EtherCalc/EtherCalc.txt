{{CC-by}}
'''EtherCalc on verkkopalveluna toimiva taulukkolaskentaohjelma, jolla usea käyttäjä voi muokata samaa taulukkoa yhtä aikaisesti.'''

[[Image:valo145-ethercalc.png|left]]
EtherCalc on taulukkolaskennalle samaa kuin [[Etherpad]] on tekstinkäsittelylle ja [[JSBin]] web-ohjelmoinnille. Se toimii selainpohjaisesti ja taulukon sisällön tallentaminen tapahtuu automaattisesti palvelimelle. Kukin laskentataulukko yksilöidään sen URL-osoitteen perusteella, samoin kuin Etherpadissä ja JSBinissä, ja kuka tahansa, joka tietää taulukon osoitteen, pääsee muokkaamaan sen sisältöä. Avoimen luonteensa vuoksi EtherCalc ei siis sovellu arkaluonteisen tiedon muokkaamiseen vaan on tarkoitettu erityisesti julkisesti tapahtuvaan yhteismuokkaamiseen. EtherCalc on käytettävissä palveluna osoitteessa https://ethercalc.org taikka sen voi asentaa omalle palvelimelle, jolloin sen käyttö on omassa hallinnassa.

Taustaltaan EtherCalc on aiemman, [http://one.laptop.org/ One Laptop Per Child] -projektissakin (OLPC) käytetyn, [http://wiki.laptop.org/go/SocialCalc SocialCalcin] seuraaja. Laskentataulukon näyttäminen ja muokkaaminen tapahtuvat täysin käyttäjän selaimessa (Javascriptillä) ja palvelinta käytetään taulukon tallentamiseen sekä monen käyttäjän muokkausten synkronointiin. Muita käyttäjiä voi kutsua muokkaamaan samaa taulukkoa kertomalla heille taulukon URL-osoitteen. Taulukkoa voi muokata joko toisten kanssa yhtä aikaa taikka eri aikaan. Muokkausten välillä taulukko säilyy tallessa palvelimella ja saadaan muokattavaksi taas samaa URL-osoitetta käyttämällä. Samaan aikaan muokattaessa käyttäjien muokkaukset synkronoituvat muille käyttäjille reaaliaikaisesti ja muiden käyttäjien aktiivisiksi valitsemat solut näkyvät sinisellä reunuksella korostettuina.

EtherCalcissa on käytettävissä varsin kattava kokoelma taulukkolaskennan perustoimintoja ja -funktioita. Käyttöliittymä on ulkoasultaan melko pelkistetty ja muistuttaakin tyyliltään jonkin verran OLPC-projektin XO-koneissa käytettyä [http://en.wikipedia.org/wiki/Sugar_%28software%29 Sugar]-käyttöliittymää. Tärkeimmät toiminnallisuudet löytyvät ohjelmasta vaakasuorana joukkona välilehtiä, joiden toiminnot ovat: muokkaus, solun muotoilu, järjestäminen, tehtyjen toimintojen seuranta, solun kommentointi, nimien luonti, leikepöytä sekä graafit.

Nimien luonti tarkoittaa sitä, että EtherCalciin voi luoda nimettyjä muuttujia, jotka ovat vakioita, soluja, alueita tai laskentakaavoja. Näihin nimiin voidaan viitata soluissa tai niissä käytetyissä kaavoissa taikka esimerkiksi graafien data-alueena.

EtherCalcin puutteena on, ettei siitä voi vielä toistaiseksi tallentaa laskentataulukkoa mihinkään yleisesti käytettyyn taulukkolaskennan tiedostomuotoon, kuten Libre-/OpenOfficessa käytettyyn ods-muotoon tai Microsoftin Excel-ohjelman muotoon. Sen sijaan taulukon sisällön voi kyllä kopioida leikepöytävälilehden ("clipboard") kautta tabulaattori-merkillä eroteltuna tekstinä, csv-muodossa taikka SocialCalc-tallennusmuodossa tekstiksi tai näistä muodoista takaisin EtherCalciin. Näistä kaksi ensimmäistä antavat taulukon solujen sisällöt vain arvoina, ei laskentakaavoina. SocialCalc-muoto sen sijaan sisältää myös käytetyt laskentakaavat, mutta ei ole hyvin tuettu muoto muissa taulukkolaskentaohjelmissa. EtherCalc-taulukoiden välillä tätä muotoa sen sijaan voi käyttää laskentakaavoja sisältävien solujen ja alueiden kopiointiin. Ohjelmalta voi pyytää taulukon csv-muotoisena tiedostona tallennettavaksi myös suoraan lisäämällä taulukon URL-osoitteen loppuun päätteen ".csv". Samaan tapaan taulukon voi ladata myös html-muodossa. Tämä onnistuu myös taulukon vasemman yläkulman rataskuvaketta napsauttamalla.

Taulukon lukuarvoista voi myös piirtää yksinkertaisia graafeja käytössä olevalla graafi-työkalulla. Lisäksi tekstimuotoisiin soluihin voi lisätä eri tavoin, esimerkiksi wiki-syntaksilla, muotoiltua tekstiä.

;Kotisivu
:http://ethercalc.net/ (dokumentaatiota)
:https://ethercalc.org (palvelu)
:https://github.com/audreyt/ethercalc (lähdekoodi)
;Lisenssi
:[http://opensource.org/licenses/CPAL-1.0 CPAL] (Common Public Attribution License), [http://opensource.org/licenses/Artistic-2.0 Artistic License 2.0], [http://opensource.org/licenses/MIT MIT License], [http://creativecommons.org/publicdomain/zero/1.0/ CC0 Public Domain] (Osia eri lisensseillä)
;Toimii seuraavilla alustoilla
:Verkkopalveluna EtherCalc on käytettävissä www-selaimella millä tahansa alustalla. 
:Palvelinohjelmana EtherCalc on asennettavissa ainakin Windows-, GNU/Linux-, Mac OS X sekä FreeBSD -palvelimille. Se pohjautuu [http://nodejs.org Node.js]-alustaan.
;Asennus
:EtherCalcia voi käyttää palveluna osoitteessa http://ethercalc.org tai sen voi halutessaan asentaa omalle palvelimelle. Asennuspaketit ja -ohjeet ovat saatavissa ohjelman [https://github.com/audreyt/ethercalc Github]-sivuilta.
;Muuta
:[http://www.slideshare.net/autang/ethercalc-multiplayer-spreadsheet-12641848 Esitys EtherCalcista] (Slideshare)

<gallery>
Image:ethercalc-1.png|EtherCalcin aloitussivu
Image:ethercalc-2.png|Tyhjä laskentataulukko
Image:ethercalc-3.png|Solun muotoiluasetukset
Image:ethercalc-4.png|Viemällä hiiren valitun solut oikean alakulman pienen neliön kohdalle, esiin tulevat työkalut, joilla solun sisältöä voi raahaamalla siirtää, liu'uttaa vaaka- tai pystysuunnassa taikka käyttää täyttämään viereisiä soluja.
Image:ethercalc-5.png|Muotoiluvaihtoehtoja numeeriselle solulle
Image:ethercalc-6.png|Kaavojen syöttäminen soluihin tapahtuu, kuten taulukkolaskentaohjelmissa yleensäkin.
Image:ethercalc-7.png|Taulukon rivien järjestämistä haluttujen sarakkeiden mukaan.
Image:ethercalc-8.png|Muokkauksen historiatiedot
Image:ethercalc-9.png|Soluja voi kommentoida
Image:ethercalc-10.png|EtherCalciin voi luoda nimettyjä muuttujia, jotka ovat joko vakioita, soluja tai alueita taikka laskentakaavoja.
Image:ethercalc-11.png|Leikepöydälle kopioitu osa taulukkoa tabulaattorilla eroteltuna tekstinä.
Image:ethercalc-12.png|Leikepöydälle kopioitu osa taulukkoa pilkuilla eroteltuna csv-muotoisena tekstinä.
Image:ethercalc-13.png|Leikepöydän sisältö SocialCalc-tallennusmuodossa.
Image:ethercalc-14.png|Taulukon arvoista piirrettu piirakkakuvaaja.
Image:ethercalc-15.png|Sama taulukko avattuna samasta URL-osoitteesta neljään eri selaimeen yhtä aikaa. Muiden käyttäjien valitsemat solut merkittyinä sinisellä reunuksella.
Image:ethercalc-16.png|Soluun voi syöttää tekstimuotoista sisältöä esimerkiksi wiki-muotoisena.
Image:ethercalc-17.png|EtherCalc tukee yleisimpiä taulukkolaskentaohjelmien funktioita.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]