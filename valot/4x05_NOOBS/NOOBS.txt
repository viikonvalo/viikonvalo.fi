{{CC-by}}
'''NOOBS on helppo työkalu Raspberry Pi -pikkutietokoneen käyttöönoton helpottamiseen.'''

[[Image:valo161-noobs.png|left]]
NOOBS, eli New Out of Box Software on zip-pakettina jaettava kokonaisuus, jolla Raspberry Pi:lle sopivan käyttöjärjestelmän asennus muistikortille on lasten leikkiä. NOOBS luo Raspberry Pi:n muistikortille käynnistyksen yhteydessä näytettävän valikon, josta käyttäjä voi ensimmäisellä käynnistyksellä valita käytettäväksi halutun käyttöjärjestelmän. Valinnan jälkeen NOOBS asentaa valitun järjestelmän ja asettaa sen seuraavilla käynnistyksillä suoraan käynnistettäväksi. NOOBS jää muistikortille talteen ja sen valikko on seuraavilla käynnistyksillä mahdollista ottaa uudelleen esille jonkin muun käyttöjärjestelmän asentamiseksi. Käyttöjärjestelmiä voi asentaa muistikortille myös useampia yhtä aikaa. Asennettavien käyttöjärjestelmien listassa NOOBS näyttää sekä kortilla valmiiksi olevia käyttöjärjestelmien asennuspaketteja että verkosta ladattavissa olevia muita käyttöjärjestelmiä. NOOBSin ideana on olla niin yksinkertainen, että sen asentaminen onnistuu helposti ilman suurempaa kokemusta tietokoneiden käytöstä.

Asentamiseen tarvitaan FAT32-tiedostojärjestelmällä alustettu SD-muistikortti. Käytännössä kaikki muistikortit ovat kaupasta ostettaessa tällaisia. Muistikortin on myös syytä olla mahdollisimman nopea, eli nopeusluokka 10 on suositeltava. Seuraavaksi NOOBS-zip-paketin sisältö yksinkertaisesti vain puretaan muistikortille ja sen jälkeen NOOBS on valmis käytettäväksi. NOOBS-paketti on ladattavissa Raspberry Pi -projektin [http://www.raspberrypi.org/downloads lataussivulta] kahtena erilaisena pakettina. Tavallinen paketti on kooltaan noin 1,4 gigatavua ja sisältää useamman vaihtoehtoisen käyttöjärjestelmän. Tämä sopii käyttöön erityisesti, jos verkko ei ole käytettävissä taikka se on hidas. Toinen NOOBS-paketti on niin sanottu lite-versio, jolla on kokoa vain noin 20 megatavua ja joka ei sisällä valmiiksi yhtään käyttöjärjestelmää. Lite-versiota käytettäessä kaikki asennettavat järjestelmät ladataan suoraan verkosta.

Käytännössä NOOBS ensimmäisellä käynnistyksellä pienentää käytössään olevan osion vain tarvitsemansa kokoiseksi RECOVERY-osioksi tehden tilaa varsinaisille käytettäville järjestelmille. Kun valikosta on valittu yksi tai useampi asennettava järjestelmä sekä haluttaessa data-osio omien tiedostojen tallentamista varten, NOOBS tekee muistikortille tarvittavat osiot ja asentelee järjestelmät niille. Asennuksen tämä vaihe kestää jonkin aikaa. Seuraavilla käynnistyskerroilla Raspberry Pi käynnistyy automaattisesti valittuun järjestelmään. Takaisin NOOBS-valikkoon pääsee painamalla käynnistyksen yhteydessä shift-näppäintä.

Oletuksena NOOBSin valikossa ovat tarjolla ainakin seuraavat käyttöjärjestelmävaihtoehdot:
* Raspbian (Raspberry Pi:lle sovitettu Debian),
* Arch (Arch Linux Raspberry Pi:lle sovitettuna),
* OpenELEC (nopea ja käyttäjäystävällinen XBMC-multimediajärjestelmä),
* Pidora (Fedora Linux-järjestelmän versio Raspberry Pi:lle),
* RISC OS (kevyt ja pieni käyttöjärjestelmä),
* RaspBMC (toinen versio XBMC-multimediajärjestelmästä) ja
* Raspbian - Boot to Scratch (suoraan ohjelmointia opettavaan Scratch-ohjelmaan käynnistyvä versio Raspbianista)

;Kotisivu
:https://github.com/raspberrypi/noobs
:http://www.raspberrypi.org/downloads
;Lisenssi
:[http://opensource.org/licenses/BSD-3-Clause BSD (3-clause)]
;Toimii seuraavilla alustoilla
:Raspberry Pi
;Asennus
:NOOBS on ladattavissa [http://www.raspberrypi.org/downloads Raspberry Pi -projektin lataussivulta] kahtena versiona. Kaiken sisältävänä noin 1,4 gigatavun pakettina ja minimaalisena kaiken tarvittavan verkosta lataavana 20 megatavun minipakettina.

<gallery>
Image:noobs-1.jpg|NOOBS GitHubissa.
Image:noobs-2.jpg|NOOBSin latauspaketit Raspberry Pi -projektin lataussivulla.
Image:noobs-3.jpg|Zip-paketin sisältö puretaan SD-muistikortille.
Image:noobs-4.jpg|NOOBSin näyttää käynnistyksen yhteydessä valikon, josta voi valita asennettavat järjestelmät.
Image:noobs-5.jpg|Asennetaan muistikortille Raspbian, eli Raspberry Pi:lle optimoitu Debian Wheezy.
Image:noobs-6.jpg|Järjestelmän kopiointi muistikortille kestää jonkin aikaa.
Image:noobs-7.jpg|Raspbian-paketista löytyy myös Scratch-ohjelma, jolla voi tutustua helposti ja havainnollisesti ohjelmointiin.
Image:noobs-8.jpg|Raspbian asennettuna.
Image:noobs-9.jpg|Seuraavilla käynnistyskerroilla oletuksena käynnistyy asennettu käyttöjärjestelmä. NOOBSin asetuksiin pääsee painamalla näppäimistöltä shift-näppäintä käynnistyksen aikana.
Image:noobs-10.jpg|Asennetaan OpenELEC-multimediajärjestelmää, joka pohjautuu XBMC-järjestelmään.
Image:noobs-11.jpg|Samalle muistikortille voi asentaa useamman käyttöjärjestelmän. NOOBS antaa valita käynnistettävän järjestelmän.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]