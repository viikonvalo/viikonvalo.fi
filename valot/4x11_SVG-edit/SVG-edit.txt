{{CC-by}}
'''SVG-edit on html5-pohjainen vektoripiirto-ohjelma, jonka voi upottaa suoraan www-sivulle.'''

[[Image:valo167-svgedit.png|left]]
SVG-edit on kokonaan www-selainympäristössä käytettävä SVG-muotoisten kuvien (Scalable Vector Graphics) piirtämiseen käytettävä vektoripiirto-ohjelma. SVG-tiedostomuodon merkitys on nousussa, sillä svg-muotoiset kuvat ovat osa html5-standardia ja kaikkien tärkeimpien www-selainten nykyiset versiot  [http://caniuse.com/svg osaavat näyttää SVG-tiedostot] suoraan. Ohjelman ulkoasu, asettelu ja toimintalogiikka muistuttavat varsin paljon [[Inkscape]]-ohjelmaa. Sen vasemmassa reunassa on työkalupaneeli, josta voi valita käytettävän työkalun, yläreunassa valittuun työkaluun liittyviä toimintoja, alareunassa lähinnä värivalintaan liittyviä toimintoja ja oikeassa reunassa piirtotasojen hallinta.

SVG-edit on luonnollisesti toiminnoiltaan vielä Inkscapea suppeampi, mutta selainsovelluksena SVG-edit on varsin toimiva. Sillä voi piirtää peruskuvioita, kuten ellipsejä, suorakaiteita, janoja, monikulmioita sekä vapaalla kädellä piirrettyjä viivoja. Lisäksi löytyy monipuolinen valikoima erilaisiin kategorioihin luokiteltuja valmiita kuvioita, kuten nuolia, vuokaavion komponentteja, musiikkisymboleita ja elektroniikkakomponentteja. Kuvioiden reunan ja sisuksen värin sekä reunan paksuuden voi valita, kuten SVG-standardiin kuuluu. Kuvioita voi siirrellä, käännellä sekä skaalata ja niiden järjestystä voi muokata. Kuvioita voi myös yhdistellä ryhmiksi, jolloin saadaan aikaiseksi koostettuja kuvioita. Tasoja käyttämällä kuvioita voi järjestellä loogisiksi kokonaisuuksiksi, joita voi järjestää sekä näyttää tai piilottaa, aivan kuin Inkscapessa.

SVG-editissä on tarjolla myös koodinäkymä, jossa ohjelman tuottamaa SVG-merkkauskieleen voi tehdä muokkauksia suoraan kirjoittamalla. Tallentaminen on ohjelmassa toteutettu selaintoteutuksen takia selaimesta ja ohjelman versiosta riippuen joko näyttämällä avaamalla SVG-kuva selaimen uuteen välilehteen, josta sen voi tallentaa tavallisen kuvan tavoin, tai näyttämällä SVG-koodi tekstinä, jonka käyttäjän täytyy kopioida käsin esimerkiksi tekstieditoriin, jolla tiedoston voi tallentaa. Johonkin muuhun sovellusympäristöön upotettuna tiedostojen avaamisen ja tallentamisen voi lisäosaa käyttäen ohjata tapahtumaan palvelimelta ja palvelimelle. Piirretyn kuvan voi muuntaa myös rasterikuvaksi PNG-muotoon export-toiminnolla, joka avaa kuvan uuteen välilehteen tallennettavaksi.

Piirtämisen apuna voi käyttää muun muassa taustalle näkyviin saatavaa ruudukkoa, kuvan näyttämistä "wire-frame"-muodossa sekä kuvaolioiden tasaamista toistensa ja koko kuvan suhteen.

;Kotisivu
:http://code.google.com/p/svg-edit/
;Lisenssi
:[[MIT]]
;Toimii seuraavilla alustoilla
:www-selain 

<gallery>
Image:svg-edit-1.jpg|Ohjelman perusnäkymä, johon piirrettynä kaksi peruskuviota.
Image:svg-edit-2.jpg|Kuvaolioita voi valita, siirtää, kiertää ja skaalata.
Image:svg-edit-3.jpg|Monikulmion piirtäminen.
Image:svg-edit-4.jpg|Kuvion sivuja voi taivutella.
Image:svg-edit-5.jpg|Ohjelmasta löytyy luokiteltu valikoima erilaisia valmiita kuvioita.
Image:svg-edit-6.jpg|Piirtokuvioita voi järjestellä tasoille.
Image:svg-edit-7.jpg|Aktiivisen tason valinta.
Image:svg-edit-8.jpg|Kuvaa on mahdollista muokata suoraan SVG-koodina.
Image:svg-edit-9.jpg|Valikosta löytyvät uuden kuvan luominen, kuvan avaaminen tai kuvakomponentin tuominen, kuvan tallentaminen ja sen vienti PNG-kuvaksi, kuvakirjasto sekä kuvan ja ohjelman asetukset.
Image:svg-edit-10.jpg|Chromium-selaimella ohjelman 2.6-versio antaa tallennettaessa SVG-koodin, jonka voi kopioida ja tallentaa esimerkiksi tekstieditorilla.
Image:svg-edit-11.jpg|Taustaruudutus sekä "wire-frame"-tila.
Image:svg-edit-12.jpg|Piirroselementtejä voi koostaa ryhmiksi ja niiden päällekkäisyyden järjestystä voi muuttaa hiiren oikean näppäimen takaa tulevalla kontekstivalikolla.
Image:svg-edit-13.jpg|Piirroselementtejä voi tasata toistensa ja kuvan suhteen.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]