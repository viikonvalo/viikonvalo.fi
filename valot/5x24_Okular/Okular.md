<!--
Title: Okular
Week: 5x24
Number: 232
Date: 2015/06/27
Pageimage: valo232-okular.png
Tags: Linux,FreeBSD,OpenBSD,NetBSD,Asiakirjat,PDF
-->

**Okular on on katseluohjelma useiden tiedostomuotojen, kuten PDF, Postscript, DjVu sekä ePub, lukemiseen.**

![](images/valo232-okular.png "fig:valo232-okular.png")
Okular on KDE-ohjelmistopaketin asiakirjalukija, eli ohjelma, jolla voi katsella useissa eri tiedostomuodoissa olevia tiedostoja. Tiedostoja voi lukea omalta näytöltä, esittää esitystilassa muille sekä kommentoida korostustyökaluilla.

Tuettuja tiedostomuotoja ovat PDF-tiedostojen lisäksi Postscript, TIFF, Microsoftin Compiled HTML Help (CHM), DjVu, DVI, XML Paper Specification (XPS), OpenDocument-tekstitiedosto (ODT), FictionBook, ComicBook, Plucker, EPUB, Mobipocket sekä joitain kuvatiedostomuotoja, kuten JPG.

Kommentointitoiminto sisältää useita työkaluja, joita ovat ponnahdusmuistiinpanot, tekstinsisäiset muistiinpanot, vapaamuotoinen viiva, korostuskynä, suora viiva, monikulmio, leima, alleviivaus sekä ellipsi. Kullakin työkalulla tehtyyn merkintään voi liittää tekstikommentin sekä muokata niiden ulkoasua esimerkiksi väriä, peittävyyttä sekä kuvaketta muuttamalla. Tehdyt merkinnät tallentuvat automaattisesti Okularin omaan paikalliseen tallennustilaan, josta ne osataan näyttää kyseisen tiedoston yhteydessä seuraavalla kerralla. PDF-tiedostoon tehdyt merkinnät voidaan Okularin uusimmissa versioissa lisäksi tallentaa suoraan PDF-tiedostoon normaalilla "Tallenna nimellä..."-toiminnolla. Näin tallennetut merkinnät ovat luettavissa myös muilla PDF-merkintöjä osaavilla PDF-lukijoilla.

KDE-sovellusten tapaan Okular antaa käyttäjälle mahdollisuuden vaikuttaa asetuksilla monipuolisesti sovelluksen toimintaan. Oletusasetukset ovat varsin järkevät, eikä niihin yleensä tarvitse puuttua, mutta käyttäjän niin halutessa tämä on mahdollista. Esimerkiksi PDF-tiedostoissa voi olla sisäänrakennettuna DRM-rajoituksia muun muassa tulostukseen, mutta Okularin asetuksista käyttäjä voi valita, noudattaako Okular näitä rajoituksia.

Okular sisältää myös joitain toimintoja esteettömyyden parantamiseksi. Asetuksista voi valita tiedostossa olevien hyperlinkkien selkeämmän korostuksen sekä oletuksesta poikkeavat värit. Lisäksi ohjelmalla katseltavan tekstin voi ohjata puhesyntetisaattorille luettavaksi, jos sellainen on asennettu järjestelmään.

Ohjelma on saatavilla erityisesti Linux- ja *BSD-alustoille. Myös Windows- ja Mac OS X -alustoille on jonkinlaiset versiot saatavilla, mutta niiden asentaminen ei ole välttämättä yhtä suoraviivaista.

Kotisivu
:   <https://okular.kde.org/>

Lisenssi
:   [GNU GPL](GNU_GPL) v.2

Toimii seuraavilla alustoilla
:   Linux, FreeBSD, OpenBSD, NetBSD

Asennus
:   Linux- ja *BSD-alustoille ohjelma on asennettavissa niiden omasta paketinhallintajärjestelmästä.

Muita vastaavia ohjelmia
:   [Evince](Evince)

<div class="psgallery" markdown="1">
-   [Linux Voice -lehden PDF-versio avattuna Okularilla.](images/okular-1.jpg)
-   [Okularin näyttöasetukset ovat varsin tyypilliset PDF-näyttimille.](images/okular-2.jpg)
-   [Monipuoliset kommentointityökalut.](images/okular-3.jpg)
-   [EPUB-tiedosto avattuna Okularilla.](images/okular-4.jpg)
-   [Okularin asetukset](images/okular-5.jpg)
-   [Okular esitystilassa. Sivun vaihdon yhteydessä näytetään hetken aikaa esityksen etenemistä havainnollistava kuvio.](images/okular-6.jpg)
</div>

*Teksti: Pesasa* <br />
*Kuvakaappaukset: Pesasa*

