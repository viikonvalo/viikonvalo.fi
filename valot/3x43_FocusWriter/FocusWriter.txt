{{CC-by}}
'''FocusWriter on häiriötön tekstinkäsittelyohjelma, jota käyttäessä kirjoittaja voi keskittyä tekstin tuottamiseen minkään muun tietokoneella näkyvän häiritsemättä.'''

[[Image:valo147-focuswriter.png|left]]
FocusWriter toimii täysruututilassa ja sen käyttöliittymästä on riisuttu näkyvistä kirjoitettavaa tekstiä ja kohdistinta lukuun ottamatta aivan kaikki muu. Valikko ja muut tarvittavat käyttöliittymäkomponentit tulevat esille vasta viemällä hiiren kohdistin ruudun eri reunoille. Muotoiluvalinnat on myös rajoitettu muutamaan korostusmuotoiluun, tekstin tasaukseen ja sisennykseen. Käyttöliittymän tarkoitus on vapauttaa kirjoittaja toisaalta häiritsevistä käyttöliittymäkomponenteista ja toisaalta ajattelemasta tekstin muotoilua kirjoitusprosessin aikana. Ohjelman tallennusmuotona on standardi Open Document Format, eli esimerkiksi [[LibreOffice Writer|LibreOfficen]] ja OpenOfficen Writer-ohjelmien käyttämä odt-päätteinen tiedosto. Tarkoituksena onkin, että tekstin ulkoasuun liittyvät tyyliasetukset sekä muut muotoilut voidaan tehdä varsinaisen kirjoitusprosessin jälkeen valmiiseen tekstiin esimerkiksi LibreOffice Writerilla.

Näytön yläreunasta hiiren kursorilla esiin tulee tavallinen ohjelmavalikko sekä muokattavissa oleva painikepalkki.

Alareunasta puolestaan löytyvät välilehdet, joiden avulla voidaan siirtyä avoinna olevien tiedostojen välillä. Alareunassa ovat näkyvissä ja hallittavissa myöskin kirjoitusprosessin tilastotiedot ja hallintatyökalut. Kirjoitusprosessia voidaan hallita esimerkiksi ajastimilla, joilla voidaan asettaa päivittäisiä kirjoitustavoitteita ja vaikka ajastaa venyttelytaukoja kirjoitustyön väliin. 

Näytön vasemmasta reunasta saadaan esiin luettelo tekstin "sceneistä", eli "##"-merkkiparilla toisistaan eritellyistä tekstilohkoista. Näitä tekstilohkoja voi luettelon avulla järjestellä hiirellä raahaamalla. Tekstissä voi myös navigoida scene-luettelon alkioita klikkaamalla. Luettelon yhteydessä on myös suodatin, jolla voi hakusanan kirjoittamalla etsiä kaikki lohkot, jotka sisältävät etsityn sanan.

FocusWriterin ulkoasu on muokattavissa itselle miellyttäväksi erilaisilla teemoilla, joita voi joko ladata valmiina verkosta taikka muokata itse. Teema koostuu tyypillisesti jostain riittävän rauhallisesta tekstin taustalle sopivasta kuvasta sekä tekstin kirjasintyyppi-, koko- ja väriasetuksista. Teema kannattaa valita niin, että se häiritsee kirjoitusprosessia mahdollisimman vähän, mutta antaa samalla miellyttävän ja rentouttavan kirjoitusympäristön.

FocusWriter on käännetty useille kielille ja käytettävä kieli on valittavissa ohjelman asetusvalikosta. Muita FocusWriterin ominaisuuksia ovat muun muassa: tallennus txt-, rtf- ja odt-muodoissa, kirjoituskoneääni, joka saattaa huvittaa ainakin hetken aikaa, istuntojen ylläpito, automaattinen tallennus, tilastotiedot ja mahdollisuus käyttää oikolukua. Lisäksi FocusWriteria on mahdollista käyttää myös niin kutsuttuna [http://portableapps.com/apps/office/focuswriter_portable portable-sovelluksena], eli esimerkiksi usb-tikulta asentamatta ohjelmaa koneelle.

;Kotisivu
:http://gottcode.org/focuswriter/
;Teemoja
:http://blog.scrybr.com/category/focuswriter-themes
;Portable FocusWriter
:http://portableapps.com/apps/office/focuswriter_portable
;Lisenssi
:[[GNU GPL]] v.3
;Toimii seuraavilla alustoilla
:Linux, Windows, Mac OS X
;Asennus
:Linux-jakeluissa ohjelma löytyy suoraan paketinhallinnasta. Viimeisin versio ohjelmasta on ladattavissa kaikille kolmelle alustalle ohjelman kotisivuilta.

<gallery>
Image:focuswriter-1.png|FocusWriterin minimaalinen käyttöliittymä. Vain teksti, kohdistin ja harmaa tausta.
Image:focuswriter-2.jpg|Ohjelman valikko tulee esiin sen yläreunasta, kun hiiren kohdistin viedään sinne.
Image:focuswriter-3.jpg|Alareunasta löytyvät välilehdet, ajastin, päivän tavoite sekä tilastotietoa tekstistä.
Image:focuswriter-4.jpg|Vasemman reunan luettelolla voi navigoida tekstilohkojen välillä ja muutella niiden järjestystä.
Image:focuswriter-5.jpg|Ohjelman ulkoasua voi muokata mieleisekseen erilaisilla valmiilla tai omatekemillä teemoilla.
Image:focuswriter-6.jpg|FocusWriter on käännetty monille kielille, mukaan lukien suomi.
Image:focuswriter-7.jpg|Ohjelman asetukset.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]