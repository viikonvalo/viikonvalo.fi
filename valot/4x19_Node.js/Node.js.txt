{{CC-by}}
'''Node.js on JavaScript-ohjelmointiympäristö monelle alustalle esimerkiksi palvelinkäyttöön.'''

[[Image:valo175-nodejs.png|left]]
JavaScript-ohjelmointikielen merkitys on lisääntynyt viime vuosina runsaasti alustariippumattomien websovellusten yleistymisen myötä. Aiemmin JavaScript oli käytettävissä pääasiassa vain webselaimissa, mutta Node.js:n myötä se on yleistynyt myös palvelinkäytössä. Node.js käyttää JavaScript-ohjelmakoodin suorittamiseen Googlen Chrome-selainta varten tehtyä V8-JavaScript-moottoria. Node.js:llä on mahdollista toteuttaa sekä suurempia projekteja että pieniä nopeita prototyyppejä.

Node.js:n on tarkoitus olla tehokas ja skaalautuva. Node.js:n kantavana ajatuksena on, että se on vahvasti tapahtumapohjainen ([http://en.wikipedia.org/wiki/Event-driven_programming event-driven]) ja siinä esimerkiksi tiedostojen luku ja kirjoitus sekä verkkoliikenne on toteutettu [http://en.wikipedia.org/wiki/Asynchronous_I/O asynkronisesti]. Käytännössä tämä tarkoittaa, että mahdollisesti pitkien levy- tai verkko-operaatioiden ajaksi ohjelma ei pysähdy odottamaan niiden valmistumista vaan jatkaa muuta ohjelman suoritusta. Levy- tai verkko-operaation valmistuttua ohjelma havahtuu käsittelemään valmistumisesta syntyvän tapahtuman. Tekniikasta käytetään myös nimitystä "non-blocking I/O".

Node.js ei tyypillisesti tarvitse erillistä www-palvelinta välittämään sillä toteutettuja sivuja tai sovelluksia vaan se toimii itse palvelimena, joka kuuntelee verkosta tulevia pyyntöjä. Web-sivujen kanssa käytetyn http-protokollan lisäksi Node.js voi toimia yleisemminkin verkkopalvelimena ja sillä onkin melko helppoa toteuttaa mitä tahansa verkon yli tarjottavia palveluita, kuten chat-palveluita.

Node.js sisältää valmiina jonkin verran moduuleja, joilla siihen voidaan ladata lisää ominaisuuksia, kuten ''fs''-olio tiedostojen käsittelyyn sekä ''http''-olio http-yhteyksien luomiseen. Lisäksi siihen on asennettavissa lukuisa määrä erilaisia ja eri tahojen kehittämiä moduuleja. Moduulien asentamiseen käytetään ''npm''-nimistä työkalua ([https://www.npmjs.org/ Node Packaged Modules]). Monet selainpäässä käytetyistä JavaScript-kirjastoista ovat käytettävissä myös Node.js:n kanssa. JavaScript-kielen käyttämisestä myös palvelinpuolella onkin muun muassa se etu, että asiakas- ja palvelinpään ohjelmistokehitykseen voidaan käyttää samaa kieltä sekä samoja kirjastoja ja tietorakenteita.

Koska JavaScript on tulkittu kieli, Node.js:ää voi käyttää myös interaktiivisena komentorivinä, johon syötetään JavaScript-kielen komentoja. Tämä mahdollistaa nopeita ja lyhyitä kokeiluja sekä pikaisien laskelmien suorittamisia. Node.js:ää voidaan käyttää myös JavaScriptillä tehtyjen skriptien suorittamiseen komentoriviltä aivan samoin, kuten muitakin skriptikieliä, kuten esimerkiksi Bash, Python, PHP tai Perl.

Eräs mielenkiintoinen käyttökohde Node.js:lle on [http://nodecopter.com/ NodeCopter]. Node.js:lle on toteutettu moduuleja, joita käyttämällä sillä voidaan ohjata [http://en.wikipedia.org/wiki/Parrot_AR.Drone#Version_2.0 Parrot AR Drone 2.0] -nelikoptereita. Yhteisö järjestää NodeCopter.js-tapahtumia, joissa ohjelmoijaryhmät toteuttavat päivän aikana projekteja nelikoptereiden kanssa ja päivän päätteeksi esittelevät aikaansaannoksiaan.

<div style="clear: left;"></div>

;Kotisivu
:http://nodejs.org/
;Lähdekoodit
:https://github.com/joyent/node
;Lisenssi
:[[MIT]] (osalla käytetyistä kirjastoista muita lisenssejä)
;Toimii seuraavilla alustoilla
:Linux, Windows, Mac OS X, FreeBSD, OpenBSD, NetBSD, Solaris
;Asennus
:Ohjelman viimeisin versio on ladattavissa sen kotisivuilta. Node.js on asennettavissa Linux-järjestelmiin myös paketinhallinnan kautta. Paketinhallinnasta asennettu versio ei välttämättä ole viimeisin julkaistu versio.
;Käyttöohjeet
: [http://blite.iki.fi/artikkelit/javascript-nodejs-johdanto/ Johdanto JavaScript sovellusten kehitykseen Node.js:llä] (Jaakko Salonen)
: [http://bonsaiden.github.io/JavaScript-Garden/fi/ JavaScript-puutarha]
: [http://blog.ponyfoo.com/2013/07/12/teach-yourself-nodejs-in-10-steps Teach Yourself Node.JS in 10 Steps]
: [http://nodeguide.com/beginner.html Felix's Node.js Beginners Guide]
: [http://howtonode.org/ How To Node]
: [http://www.nodebeginner.org/ The Node Beginner Book]

<gallery>
Image:nodejs-1.jpg|Node.js:n käynnistys ja nodejs.org:sivuston etusivulta kopioitu Hello, World -esimerkki liitettynä suoraan komentoriville.
Image:nodejs-2.jpg|Nodejs.org-sivuston etusivu.
Image:nodejs-3.jpg|Lyhyt funktio ja sillä tehtyä laskentaa.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]