{{CC-by}}
'''KDE Connect on ohjelmisto tietokoneiden ja mobiililaitteiden väliseen kommunikaatioon.'''

[[Image:valo228-kdeconnect.png|left]]
KDE Connect on ohjelma, joka mahdollistaa tietokoneen ja mobiililaitteiden yhteistoiminnan samassa lähiverkossa. Kun tietokoneeseen ja Android-laitteeseen on asennettu niiden omat versiot KDE Connectista, ne näkevät toisensa ollessaan samassa (langattomassa) lähiverkossa. Kun laitteet on paritettu, niiden välillä voidaan siirtää helposti tiedostoja ja käyttää mobiililaitetta tietokoneen etäohjaamiseen. Ohjelma on nimensä mukaisesti suunniteltu KDE:n Plasma-työpöydälle, mutta se toimii myös muiden Linux-työpöytien kanssa.

Tietokoneessa käynnissä olevan KDE Connectin kanssa voidaan yhdistää, eli parittaa, useita mobiililaitteita ja niille kullekin voidaan määritellä käytössä olevat toiminnallisuudet. Toiminnallisuudet ovat lisäosia, joita oletuksina on asennettuna ainakin seuraavat:
* mobiililaitteen akun varauksen seuranta,
* leikepöydän jako,
* tietokoneen näytönsäästäjän käynnistyksen esto mobiililaitteen ollessa kytkettynä,
* multimediaohjelmistojen etähallinta,
* puhelimen ilmoitusten synkronointi tietokoneen ilmoituksiksi,
* musiikin (tai järjestelmä-äänten) vaiennus puhelun tullessa,
* ping,
* tiedostoselaus (SFTP:tä käyttäen),
* puhelinintegraatio (saapuvien puheluiden ja tekstiviestien ilmoittaminen tietokoneella) ja
* kosketushiiritoiminnallisuus.

Tiedostojen siirtäminen yhdistetyn mobiililaitteen ja tietokoneen välillä hoituu helposti Dolphin-tiedostohallintaohjelmalla (tai millä tahansa KDE-ohjelmalla) sivupalkkiin automaattisesti ilmestyvän pikalinkin kautta. Erityisesti KDE:n Plasma-työpöytää käyttäville tiedonsiirtoyhteyden käyttö on KDE-integraationsa vuoksi hyvinkin helppoa. Teknisesti yhteys on käytännössä toteutettu SFTP-yhteytenä avaintunnistuksella ja fuse.sshfs-mounttauksella, joten sitä on tarvittaessa mahdollista käyttää myös komentoriviltä käsin.

Tiedostoja voi siirtää Android-laitteesta tietokoneelle myös Androidin "Jaa"-toiminnolla, johon KDE Connect lisää oman kuvakkeensa uudeksi vaihtoehdoksi. Tällöin tiedosto lähetetään valitulle tietokoneelle ennalta määrättyyn kansioon, joka oletuksena on kotihakemiston Downloads (tai Lataukset) -kansio. Tämä toiminto tosin ei jostain syystä toiminut kokeiltaessa vaan tuotti jostain syystä korruptoituneita tiedostoja. Android-laitteiden jakotoiminnallisuutta voidaan käyttää myös selainosoitteiden jakamiseen mobiililaitteelta tietokoneelle. Tällöin jaettu osoite avataan tietokoneella oletusselaimeen.

Jos asetuksista on valittu leikepöydän synkronointi päälle, ohjelmisto synkronoi leikepöydän sisällön automaattisesti tietokoneen ja mobiililaitteen välillä. Tietokoneella leikepöydälle kopioitu teksti on siis liitettävissä mobiililaitteella ja päin vastoin.

Tietokoneella KDE Connect on esillä työpöydän paneelin järjestelmäalueella omana kuvakkeenaan ja antaa käyttäjälle ilmoituksia työpöydän oman ilmoitusjärjestelmän kautta. Ilmoituksia tulee esimerkiksi saapuneista tiedostoista sekä saapuvista puheluista ja tekstiviesteistä. Järjestelmäalueella oleva kuvake tarjoaa myös näkymän tarkkailla yhdistettyjen mobiililaitteiden akkujen varaustilaa. Ohjelman voi asettaa esimerkiksi vaientamaan tietokoneella soivan musiikin tai järjestelmä-äänet puhelun tullessa puhelimeen.

Mobiilisovellusta voi käyttää tietokoneen etäohjaamiseen kahdella tapaa. Mediakaukosäädintoiminnolla voi ohjata tietokoneella käynnissäolevaa mediasoitinta, kuten Amarokia tai [[VLC-mediasoitin|VLC-mediasoitinta]]. Kauko-ohjaimessa on mahdollisuus valita ohjattava ohjelma useammasta käynnissä olevasta. Toinen vaihtoehto etäkäyttöön on mobiililaitteen käyttö langattomana hiirenä, jolloin laitteen kosketusnäyttö toimii tietokoneen laattahiiren tavoin. Tässä tilassa myös mobiililaitteen virtuaalinäppäimistö on käytettävissä, joten sitä voidaan käyttää myös näppäimistönä.

;Kotisivu
:https://community.kde.org/KDEConnect
;Lisenssi
:[[GNU GPL]]
;Toimii seuraavilla alustoilla
:Linux, Android, Blackberry
;Asennus
:Ohjelma saattaa löytyä suoraan Linux-jakelun omasta pakettivarastosta. Joillekin Ubuntun versioille suositellaan uudemman version asentamista PPA-lähteestä. Android-sovellus on ladattavissa [https://play.google.com/store/apps/details?id=org.kde.kdeconnect_tp Goolgen Play-kaupasta] tai [[F-Droid]]illa.

<gallery>
Image:kdeconnect-1.jpg|KDE Connectin asetukset tietokoneelle KDE:n järjestelmäasetuksissa. Kaksi verkossa näkyvää laitetta ja niiden asetukset.
Image:kdeconnect-2.jpg|Paritetut mobiililaitteet näkyvät Dolphin-tiedostoselaimessa ja tiedostoja voidaan kopioida tietokoneen ja mobiililaitteen välillä.
Image:kdeconnect-3.jpg|Työpöydän viestialueella näytetään viestejä laitteiden kommunikaatiosta. Tässä tabletilta on saapunut lähetetty kuvatiedosto.
Image:kdeconnect-4.jpg|Työpöydän tehtäväalueella näkyvä sovelma näyttää yhdistetyt mobiililaitteet, niiden akkujen varaustilan sekä pikakuvakkeen tiedostoselaukseen.
Image:kdeconnect-5.jpg|Puhelimeen saapuvat puheluista ja tekstiviesteistä tulee ilmoitus tietokoneen näytölle.
Image:kdeconnect-6.jpg|Android-sovellusten Jaa-valikkoon tulee KDE Connect -vaihtoehto, jolla tiedostoja ja selainlinkkejä voi jakaa toisille laitteille.
Image:kdeconnect-7.jpg|Jakotoiminnossa valitaan, mille laitteelle tiedosto jaetaan.
Image:kdeconnect-8.jpg|Tietokoneen etäkäyttö on mahdollista mobiililaitteella hiiri- ja näppäimistötoiminnoilla sekä multimediakauko-ohjaimella.
Image:kdeconnect-9.jpg|KDE Connect voi toimia tietokoneen hiiren ohjaimena laattahiiren tapaan sekä virtuaalinäppäimistönä.
Image:kdeconnect-10.jpg|KDE Connect -sovellus Androidissa toimii tietokoneen mediasoitinten kauko-ohjaimena.
Image:kdeconnect-11.jpg|Useammasta tietokoneella käynnissä olevasta soitto-ohjelmasta voi valita, mitä halutaan ohjata.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]
