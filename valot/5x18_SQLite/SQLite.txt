{{CC-by}}
'''SQLite on kevyt, yhtä tiedostoa käyttävä [https://fi.wikipedia.org/wiki/Relaatiotietokanta relaatiotietokantajärjestelmä].'''

[[Image:valo226-sqlite.png|left]]
Toisin kuin suurin osa muista tietokantajärjestelmistä, SQLite ei toimi palvelimena, johon otetaan yhteyttä asiakasohjelmalla, vaan tietokantatoiminnallisuus tulee kevyen SQLite-kirjaston kautta suoraan sovellusohjelmaan. SQLite-tietokanta tallennetaan kokonaisuudessaan yhteen tiedostoon, jota sovellus osaa käsitellä SQLite-kirjaston avulla. SQLiten lähdekoodi on julkista omaisuutta (Public Domain) ja se on saatavilla jotakuinkin kaikille mahdollisille alustoille. Samoin se on käytettävissä lähes kaikilla ohjelmointikielillä.

Koska SQLite-kanta tallennetaan yhteen tiedostoon ja koska SQLite-kirjasto on hyvin pieni, on siitä tullut varsin suosittu tapa tallentaa erilaisten sovellusohjelmien sisäisesti käyttämää tietoa. Esimerkiksi suuri osa Android- ja iOS-ohjelmista käyttää SQLite-tiedostoja asetustensa ja käsittelemänsä tiedon tallennukseen. Samoin monet työpöytäohjelmistot, kuten [[Firefox]] ja [[Chromium]]/Chrome käyttävät SQLite-tiedostoja tietojensa, kuten selaushistorian ja kirjanmerkkien, tallentamiseen.

SQLite tukee suurinta osaa [https://fi.wikipedia.org/wiki/SQL SQL-kielen] SQL-92-standardista. Vain [https://sqlite.org/omitted.html muutama ominaisuus] standardista on toteuttamatta. SQLite lupaa transaktioidensa olevan atomaarisia, eheitä, eristyneitä ja pysyviä ([http://fi.wikipedia.org/wiki/ACID ACID]), eli toisin sanoen tietoa transaktiolla siirrytään aina ehjästä tilasta toiseen kokonaisuudessaan tai ei lainkaan. Tämä tarkoittaa, että SQLite-tiedoston ei pitäisi hajota edes ohjelman tai käyttöjärjestelmän kaatumiseen taikka virtakatkoon. Tietokantatiedostoa voidaan lukea usealla prosessilla yhtä aikaa, mutta kirjoittamista varten koko tiedosto lukitaan.

SQLiten mukana tulee komentorivikäyttöliittymä, jolla SQLite-tiedostoa voidaan ylläpitää ja siihen voidaan tehdä kyselyitä. Lisäksi SQLite-tiedostoja voi luoda, tarkastella ja ylläpitää useilla erilaisilla graafisilla käyttöliittymillä, kuten [[SQLiteBrowser]] (DB Browser for SQLite) ja [http://sqliteman.yarpen.cz/ Sqliteman]. Myös [[Calligra_Suite]]n Kexi-tietokantaohjelma käyttää omana tiedostomuotonaan SQLite-tiedostoja, joihin on lisätty muutama Kexin omaan käyttöön tarkoitettu tietokantataulu.

;Kotisivu
:https://sqlite.org/
;Lisenssi
:Public Domain
;Toimii seuraavilla alustoilla
:Linux, Windows, Mac OS X, FreeBSD, OpenBSD, NetBSD, Solaris, Android, iOS
;Asennus
:Ladattavissa alustan omasta paketinhallinnasta tai kauppapaikasta taikka ohjelmiston omilta kotisivuilta.
;Linkkejä
:[https://sqlite.org/features.html Luettelo SQLiten ominaisuuksista]
:[https://sqlite.org/whentouse.html Milloin käyttää SQLiteä]
:[https://sqlite.org/faq.html FAQ] (Usein kysyttyjä kysymyksiä)

<gallery>
Image:sqlite-1.jpg|SQLiten komentorivikäyttöliittymä ja SailfishOS:n viestihistorian sisältävä tietokantatiedosto. Haettuna paikallisliikenteen tekstiviestilippujen tilaukset ja liput.
Image:sqlite-2.jpg|SQLiten komentorivikäyttöliittymän tulostuksen muotoiluja.
Image:sqlite-3.jpg|Mozilla Firefoxin asetustiedosto, jossa tallennettuna muun muassa kirjanmerkit.
Image:sqlite-4.jpg|Sqliteman on yksi graafinen käyttöliittymä SQLite-tiedostojen käsittelyyn.
</gallery> 

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]
