{{CC-by}}
'''Kig on vapaa työkalu geometristen kuvioiden piirtämiseen.'''

[[Image:valo116-kig.png|left]]
Kig on [http://edu.kde.org/ KDE edutainment] -projektin interaktiivisen geometrian sovellus, jolla käyttäjä voi piirtää erilaisia geometrisia konstruktioita. Piirretyt kuviot ovat interaktiivisia, eli kuvion pisteitä ja muita osia voi liikutella, jolloin myös liikuteltavasta objekteista riippuvat muut kuviot päivittyvät. Ohjelmassa on monipuolinen valikoima käytettävissä olevia objekteja kuten piste, suora, puolisuora, jana, ympyrä, kulma, ellipsi sekä paraabeli. Objektien piirtämisessä voi hyödyntää leikkauspisteitä, keskipisteitä, kohtisuoria, kulmanpuolittajia sekä monia muita geometrisia käsitteitä. Objektien ominaisuuksia, kuten väriä, viivan paksuutta ja tekstejä, voi muokata hiiren oikealla näppäimellä objektin kohdalta saatavan kontekstivalikon kautta. Koordinaatistona ohjelmassa voi käyttää joko tavallista karteesista koordinaatistoa taikka polaarikoordinaatistoa.

Kig käsittelee piirrettyjä kuvioita objekteina ja niiden piirtäminen tapahtuu joko lisäämällä piirtoalustalle uusia pisteitä tai hyödyntämällä jo olemassa olevia objekteja. Esimerkiksi ympyrän voi määritellä kahden joko olemassa olevan tai vasta luotavan pisteen, keskipisteen ja kehäpisteen, avulla taikka yhden pisteen ja jo olemassa olevan janan pituuden avulla. Kuvion luomisen jälkeenkin objektit säilyttävät keskinäisen riippuvuutensa. Esimerkiksi, jos ympyrä on luotu käyttämällä sen säteenä jonkin olemassa olevan janan pituutta, muuttuu ympyrän koko, jos janan päätepistettä siirretään. Ohjelmassa on myös mahdollista määritellä omia makroja, eli uusia kuviotyyppejä. Esimerkiksi kahden pisteen välisen janan keskinormaali on mahdollista määritellä makroksi piirtämällä ensin kyseinen keskinormaali itse geometrisena konstruktiona ja opettamalla tämän jälkeen uudelle makrolle, mitkä piirretyn kuvion osista ovat syöte (kaksi pistettä) ja mikä tai mitkä lopputulos (keskinormaali). Ohjelman toimintaa on myös mahdollista [http://edu.kde.org/kig/manual/scripting-api/index.html skriptata Python-kielellä].

Kuvia on mahdollista tallentaa Kigin oman tiedostomuodon lisäksi useammassa bittikarttamuodossa, svg- ja xfig-vektorimuodoissa sekä asymptote- ja latex-muodoissa. Latex-muotoinen tallennus tapahtuu PSTricks-, Tikz/PGF- tai asymptote-piirtokäskyinä. Kigillä piirrettyjä kuvia on siis mahdollista käyttää monipuolisesti erilaisissa käyttötarkoituksissa.

Kig eroaa aiemmin esitellystä [[GeoGebra]]sta muun muassa sillä, että Kig keskittyy erityisesti geometriseen piirtämiseen, kun GeoGebra hallitsee lisäksi myös esimerkiksi funktioiden kuvaajien piirtämisen. Toinen ero on se, että Kig istuu natiivina sovelluksena ulkoasultaan ja käyttölogikaltaan paremmin muiden KDE-ohjelmien joukkoon, kun taas GeoGebra Java-sovelluksena toimii useammalla laitealustalla ja jopa www-sivulle upotettuna sovelmana.
<div style="clear: left;"></div>

;Kotisivu
:http://edu.kde.org/kig/
;Lisenssi
:[[GNU GPL]]
;Toimii seuraavilla alustoilla
:Linux, FreeBSD, OpenBSD, NetBSD
;Asennus
:Linux-jakeluihin Kig löytyy paketinhallinnan kautta. Muihin Unix-tyyppisiin järjestelmiin ohjelma löytyy tyypillisesti samaa kautta kuin muutkin asennettavat [[KDE]]-ohjelmat. Windows-alustalle KDE-ohjelmista on toistaiseksi tarjolla vasta [http://windows.kde.org/ kokeellisia versioita].
;Käyttöohjeet
:[http://www.linuxjournal.com/content/teaching-math-kde-interactive-geometry-program Kig-esittely] Linux Journal -lehdessä.
:[http://docs.kde.org/stable/en/kdeedu/kig/kig.pdf Kig-käsikirja]

<gallery>
Image:kig-1.png|Kig ja tyhjä piirtoalue. Ylhäällä valikot ja toimintopalkki. Vasemmalla työkalupalkit pisteiden, janojen ympyröiden ja monien muiden objektien piirtämiseen. Oikealla paneelit muunnosten, kuten siirtojen, peilausten, kiertojen ja skaalausten tekoon.
Image:kig-2.png|Kuvioita koostetaan erilaisista objekteista. Kuvassa kahden pisteen kautta piirretty suora sekä kahden pisteen välille piirretty jana. Parhaillaan piirretään ympyrää, jonka keskipisteenä on annettu piste ja säteeksi valitaan annetun janan pituus.
Image:kig-3.png|Uusia objekteja voi luoda aiempien pohjalta. Kuvassa kaksi ympyrää, joiden keskipisteet ovat annetun janan päätepisteet ja säteinä toisen annetun janan pituus. Kuvassa muodostetaan ympyröiden leikkauspisteet.
Image:kig-4.png|Kahden pisteen välisen janan keskinormaalin konstruointi. Ympyröiden säteinä käytetty kuvassa näkyvän janan pituutta, ympyröiden kaksi leikkauspistettä etsitty leikkauspistetyökalulla ja näiden leikkauspisteiden kautta piirretty suora, eli haettu keskinormaali. Kuvaan punaisella merkitty kulma on suora kulma, kuten käy ilmi kulmalle annetusta automaattisesti päivittyvästä tekstikentästä sekä kohtisuoruustestillä muodostuvasta, niin ikään automaattisesti päivittyvästä kentästä.
Image:kig-5.png|Yhden objektin, esimerkiksi pisteen siirtäminen päivittää kaikkia siitä riippuvia muita objekteja.
Image:kig-6.png|Ohjelmalla on mahdollista luoda uusia makroja piirtämällä ensin halutunlainen konstruktio ja sen jälkeen kertomalla makrotyökalulle, mitkä objektit ovat makron syötteitä ja mikä objekti makrolla tuotettava lopputulos.
Image:kig-7.png|Kuva havainnollistaa, miten mikä tahansa ympyrän kaarta vastaava kehäkulma on puolet vastaavasta keskuskulmasta. Kuvan kaikki neljä pistettä ovat siirrettäviä.
Image:kig-8.png|Kaikki tarjolla olevat objektit ovat valittavissa valikosta ja omia makroja tekemällä niitä voi luoda lisää.
Image:kig-9.png|Ohjelmalla on mahdollista piirtää myös vektoreita ja muun muassa niiden summan, joka päivittyy alkuperäisiä vektoreita muokattaessa.
Image:kig-10.png|Suoria, paraabeleja, ympyröitä, ellipsejä ja hyperbelejä voi piirtää niillä olevia pisteitä syöttämällä. Yleisen kartioleikkauksen voi syöttää antamalla viisi sillä olevaa pistettä. Kuvaajien karteesisen yhtälön voi laittaa tekstinä näkyviin. Tekstikentissä voi viitata muuttujilla objektien ominaisuuksiin, kuten suoran kulmakertoimeen tai ympyrän pinta-alaan. Objektien värejä, viivan paksuutta tai tyyliä, tekstejä yms. voi muuttaa hiiren kakkosnäppäimellä esiin tulevasta kontekstivalikosta.
Image:kig-11.png|Ohjelma tukee useita geometrisia kuvauksia, kuten peilauksia ja kiertoja. Ohjelma opastaa objekteja piirtäessä käyttäjää sekä ikkunan alareunassa olevalla työkaluohjeella sekä hiiren viereen jo valmiiden objektien kohdalle siirryttäessä ilmestyvillä tilannekohtaisilla ohjeilla.
Image:kig-12.png|Kolmannen asteen käyrä, paraabeli sekä paraabelin pisteeseen piirretty tangentti. Koordinaatistoksi valittu euklidisen koordinaatiston sijaan polaarikoordinaatisto.
</gallery>

''Teksti: Pesasa''<br />
''Kuvakaappaukset: Pesasa''

[[Luokka:Projektit]]
[[Luokka:Viikon VALO]]